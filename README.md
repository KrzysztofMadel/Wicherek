# Wicherek
Free Flight/RC Airplane

Wiesław Schier, _ABC Miniaturowego lotnictwa_, WKiŁ, Warszawa 1977.

![](https://github.com/KrzysztofMadel/Wicherek/blob/main/Images/wicherek.png)


WICHEREK to bardzo prosty, ale prawdziwy miniaturowy samolot. Ma ładną, zgrabną, miłą dla oka sylwetkę, podobny jest do prawdziwego samolotu sportowego. Łatwo go można zbudować. Do budowy potrzebne są minimalne umiejętności oraz najprostsze narzędzia — takie, jakie znajdują się w każdym domu — oraz najzwyklejsze, wszędzie dostępne, krajowe materiały.

Pięknie i pewnie lata. Jest gruntownie sprawdzony — przeze mnie w niezliczonych lotach doświadczalnych oraz przez naszych kolegów w zamieszczonych w 3 wydaniach książki, która specjalnie temu małemu samolocikowi została poświęcona.

Jest „wyrozumiały” i niewymagający, wybacza wszystkie podstawowe błędy, jakie popełniają zwykle nowo upieczeni i niedoświadczeni adepci miniaturowego lotnictwa.

Jest w pełnym tego słowa znaczeniu uniwersalny. Może być budowany w dowolnych rozmiarach, napędzany dowolnym silnikiem, a gdy silnika brak, może latać bez niego jako szybowiec. Może latać swobodnie lub na uwięzi, może być sterowany zdalnie dowolną aparaturą, może startować z lądu, wody, śniegu — może latać wszędzie. Może być dalej ulepszany, przystosowany do każdego, nawet najnowocześniejszego wyposażenia. W swojej dotychczasowej karierze WICHEREK był wielokrotnie przerabiany i modernizowany.

WICHEREK nie jest modelem zawodniczym, został pomyślany i zaprojektowany jako model do zabawy — na wakacje nad wodę, w górach, w mieście i na wsi. Mimo to zdarzało się nieraz, że WICHEREK stawał na starcie i wygrywał w najcięższych warunkach nawet w takiej imprezie, jak Mistrzostwa Polski. Zawdzięcza to przede wszystkim swojej prostocie.

### Charakterystyka modelu

WICHEREK jest kadłubowym górnopłatem o sylwetce samolotu sportowego. Ma przestrzenny kadłub o prostokątnym przekroju i jednakowej szerokości oraz proste prostokątne płaszczyzny nośne. Mimo swojej prostoty model jest całkowicie rozbieralny. Wsparte zastrzałami i elastycznie zamocowane połówki skrzydeł dają się łatwo odejmować, podobnie jak statecznik poziomy, który spoczywa bezpośrednio na kadłubie i jest doń zamocowany za pomocą gumy. Mimo że WICHEREK może być budowany w różnych rozmiarach i odmianach, jego wersją podstawową jest model przeznaczony nominalnie do napędu silnikiem o pojemności 1 cm³. Ta wersja, oznaczona WICHEREK 10, pozwala bowiem w maksymalnym stopniu na wykorzystanie wszystkich zalet prostej konstrukcji tego samolociku.

![](https://github.com/KrzysztofMadel/Wicherek/blob/main/Images/08_02.png)

> 8-2. WICHEREK 10 w trzech rzutach (w nawiasach wymiary WICHERKA 15).

Zasadnicze wymiary WICHERKA 10 podane są na rysunku 8-2, który przedstawia model w trzech podstawowych rzutach: w widoku (rzucie) z boku, z góry i z przodu, jest to wygodny sposób poglądowego przedstawiania ogólnej sylwetki samolotu i większość opisów technicznych posługuje się taką właśnie dokumentacją. Dane techniczne WICHERKA 10 są następujące:

* rozpiętość skrzydeł — 1100 mm
* całkowita długość modelu (i największy wymiar po złożeniu) — 720 mm
* powierzchnia skrzydeł — 16 dm²
* powierzchnia statecznika poziomego — 4dm²
* całkowita powierzchnia nośna — 20dm²
* ciężar modelu z silnikiem — około 300 G
* możliwość uniesienia dodatkowego ładunku (aparatury RC) o ciężarze — max 250G
* możliwość zastosowania pływaków i startu z wody — tak
* możliwość zastosowania nart i startu ze śniegu — tak
* silniki napędowe o pojemności — od 0,5 do 1.0 cm³
* możliwość wykonania bez silnika w wersji szybowcowej — tak
* możliwość ulepszeń i modernizacji — w pełni zachowana.

Teraz widzimy, dlaczego WICHEREK 10 jest wersją podstawową. Jest on dostatecznie duży, aby mógł mieć dobre właściwości lotne i zasłużyć na miano miniaturowego samolotu, i dostatecznie mały i lekki, aby mógł być łatwy do budowy i przewożenia, a trudny do uszkodzenia.

Ciężar gotowego pomalowanego płatowca, bez silnika, wynosi zaledwie 250—260 G.

WICHEREK ma nadzwyczajne zdolności transportowe. W wyjątkowych okolicznościach, gdy jest zdalnie kierowany może unieść dodatkowy ładunek o ciężarze równym ciężarowi płatowca. Jest to doskonały wskaźnik nawet dla samolotu.

Napisałem poprzednio, że WICHEREK 10 tylko nominalnie przystosowany jest do silnika o pojemności 1 cm³. Silnik tej pojemności to dla niego raczej największa jednostka napędowa i jest w pełni wykorzystany dopiero przy ciężkim modelu zdalnie sterowanym. Lekkie modele swobodnie latające mogą być nawet napędzane silnikami o pojemności 0,5 bądź 0,8 cm³, zwłaszcza ten ostatni silniczek z racji swego małego rozmiaru nadaje się doskonale do napędu WICHERKA.

Kilka słów warto jeszcze poświęcić ogólnym właściwościom WICHERKA. Na pierwszy rzut oka model może się wydawać kanciasty i z gruba ciosany. Ma prostokątny, nieoprofilowany kadłub, wystający silnik, zastrzały — sprawia wrażenie, że jego opór podczas lotu musi być bardzo duży.

Tak jest też w istocie i to jest właśnie jego zaletą. Drobne niedokładności giną w dużej masie oporu — model wybacza więc takie błędy wykonania, przy których żaden inny nie chciałby już latać wcale. Duży opór sprawia też, że model nie może się zbytnio rozpędzić — lata więc pewnie i bezpiecznie.

Radzę rozpocząć pracę od WICHERKA 10. Model w tym rozmiarze może być też przystosowany do lotów na uwięzi ze zwykłym popularnym silnikiem o pojemności 2,5 cm³. Jeśli nie mamy żadnego silnika, możemy zbudować na początek swobodnie latający szybowiec, a potem wyposażyć go w napęd, a nawet sterowanie.

### Rodzina Wicherków

WICHEREK 10 jest jednym z pięciu przedstawicieli licznej rodziny. Rodzina WICHERKÓW została bowiem zaprojektowana w taki sposób, aby stworzyć możliwości wykonania modelu z dowolnego materiału, przystosowania go do dowolnego, znajdującego się akurat w naszym posiadaniu, silnika napędowego lub też aparatury sterującej.

Możliwości te przedstawione są na rysunku 8.3, a podstawowe dane techniczne całej rodziny zawiera tablica 8.1. WICHERKA 10 już poznaliśmy, omówimy więc pozostałe modele.

> Tablica 8.1. Podstawowe dane techniczne modeli typu WICHEREK.

![](https://github.com/KrzysztofMadel/Wicherek/blob/main/images/08_01_t.png)

![](https://github.com/KrzysztofMadel/Wicherek/blob/main/images/08_03.png)

> 8.3. Rodzina modeli typu WICHEREK, porównanie pięciu podstawowych sylwetek.

WICHEREK 5 to malutki modelik kadłubowy o rozpiętości 880 mm. Może być napędzany najmniejszymi, produkowanymi obecnie silniczkami miniaturowymi o pojemności od 0,2 do 0,5 cm³.

WICHEREK 15 zalicza się jeszcze do niedużych modeli. Przy dużej dostępności silników o pojemności 1.5 cm³ (np. radzieckie silniki MK-16 i MK-17) może on być równie popularny, jak WICHEREK 10. Rozmiar ten nadaje się ponadto lepiej do zdalnego kierowania ze względu na mniejszy względny przyrost ciężaru po zamontowaniu wyposażenia.

WICHEREK 25 jest modelem o dość dużych rozmiarach (rozpiętość 1760 mm i ciężar 1000 G). Rozmiary te sprawiają, że może on być również z powodzeniem wykonywany ze zwykłych, zastępczych materiałów, na przykład z gospodarczej sklejki (dykty) o grubości nawet do 5 mm. Taka popularna wersja w tym właśnie rozmiarze (WICHEREK 25P) została specjalnie zaprojektowana dla tych Czytelników, którzy mają trudności ze zdobyciem lepszych materiałów. Plany WICHERKA 25P (popularny) znajdują się na końcu książki.

WICHEREK 50 to ciężki „olbrzym” przystosowany raczej do różnych form zdalnego kierowania i dużych mocnych silników. Olbrzym ten bardzo pięknie lata (nawet swobodnie), lecz aby go wykonać, trzeba zdobyć nieco doświadczenia budując model mniejszy i łatwiejszy do oblatywania.

Wszystkie modele z rodziny WICHERKÓW mają te same proporcje. Aby dobrać właściwe rozmiary dla dowolnie wybranej wersji modelu, wystarczy pomnożyć rozmiary WICHERKA 10 przez odpowiedni współczynnik (dla każdego modelu inny):

* Wymiary WICHERKA 5 = wymiary wersji 10 pomnożone przez 0,8
* Wymiary WICHERKA 15 = wymiary wersji 10 pomnożone przez 1,25
* Wymiary WICHERKA 25 = wymiary wersji 10 pomnożone przez 1,6
* Wymiary WICHERKA 50 = wymiary wersji 10 pomnożone przez 2,0

Jak widzimy z zestawienia, WICHEREK 50 jest dwukrotnie większy niż WICHEREK 10, ma za to czterokrotnie większą powierzchnię i jeszcze większy ciężar (patrz tablica 8.1), musi mieć więc silnik w wersji swobodnie latającej o mocy co najmniej 4 — 5 razy większej niż WICHEREK 10, a więc silnik o pojemności 5 cm³.

### Możliwości wykonywania modelu

WICHEREK zbudowany jest wyłącznie z krajowych materiałów, bez użycia balsy. Do tego podstawowego założenia dostosowane zostały możliwie najprostsze i sprawdzone rozwiązania konstrukcyjne. Kadłub modelu tworzą dwie płaskie ścianki wykonane częściowo ze sklejki, częściowo z listewek (kratownica), połączone w części przedniej trzema prostokątnymi wręgami, a w tylnej rozporkami. Przednie ścianki sklejkowe tworzą zamocowanie dla silnika i podwozia, jedyną komplikacją przy budowie kadłuba jest ukośny kierunek zamontowania dwóch głównych wręg, dzięki temu jednak uzyskuje się estetyczny wygląd kabiny.

Skrzydła mają klasyczną żeberkową konstrukcję, dwupasmowy lekki dźwigar i prosty łukowy profil o bardzo dobrych właściwościach aerodynamicznych, pozwalający na zbudowanie płata bez potrzeby zaokrąglania lub też zaostrzania krawędzi. Zastrzałowy system zamocowania sprawia, że skrzydło nie ma żadnych specjalnych wzmocnień lub urządzeń służących do zamocowania. Jedyne elementy to kołek do przykręcania zastrzału i otwory w nasadowym żeberku płata.

Konstrukcja statecznika poziomego jest podobna — tyle że jednodźwigarowa.

### Materiały konstrukcyjne

Poszczególne wersje WICHERKA, poczynając od wersji 5. a kończąc na wersji 50, różnią się znacznie zarówno ciężarem, jak wymiarami. Z tego powodu również i materiały są zróżnicowane: mocniejsze dla dużych modeli, a słabsze dla małych.

Tablica 8.2 umożliwi dobranie właściwych materiałów do wszystkich wersji WICHERKA.

> Tablica 8.2. Zastosowanie materiałów w konstrukcji modeli typu WICHEREK

![](https://github.com/KrzysztofMadel/Wicherek/blob/main/images/08_02_t.png)

Jak widzimy, do budowy modeli wystarczą najzwyklejsze krajowe materiały, listwy sosnowe, sklejka, druty. Ich kompletowanie nie powinno być zbyt kłopotliwe.

Do budowy poszczególnych wersji modelu potrzebne są następujące ilości podstawowych materiałów:

#### Wicherek 5

* listwy sosnowe 2x2 mm — 8 m
* 5x2 mm — 3 m
* sklejka lotnicza 1,0 (ew. 1,5) mm — 16x40 cm
* 1,5 mm — 20x25 cm
* blacha duralowa 0,5—0.8 mm — 10x5 cm
* lub drut stalowy o średnicy 1,0 mm — 1 m
* albo szprychy rowerowe — 2 szt.
* bibułka albo papier japoński — 3 ark.

#### Wicherek 10

* listewki sosnowe 3x3 mm — 10 m
* 5x3 mm — 5 m
* sklejka lotnicza 1,0 (ew. 1,5) mm — 20x40 cm
* 1,5 mm — 12x6 cm
* blacha duralowa 0,8—1,0 mm — 12x6 cm
* lub drut stalowy 1.2 mm — 1 m
* albo szprychy rowerowe — 2 szt.
* bibułka lub papier japoński — 5 ark.

#### Wicherek 15

* listewki sosnowe 3x3 mm — 15 m
* 5x3 mm — 7 m
* sklejka lotnicza 1,0 (ew. 1,5) mm — 25x60 cm
* 1,5 mm — 32x40 cm
* blacha duralowa 1,0x1,2 mm — 15x8 cm
* lub drut stalowy o średnicy 1,5 mm — 1 m
* albo szprychy rowerowe — 4 szt.
* papier japoński — 5 ark.
* lub cienki papier pakowy Natron — 1 ark.

#### Wicherek 25

* listewki sosnowe 5x3 mm — 20 m
* 10x3mm — 7 m
* sklejka lotnicza 1,5 (ew. 2,0) mm — 32x80 cm
* 2,0—3,0 mm — 40x50 cm
* blacha duralowa 1,2—1,5 mm — 20x10 cm
* lub drut stalowy o średnicy 2 mm — 1,5 m
* albo szprychy rowerowe — 6 szt.
* papier pakowy Natron, cienki — 2 ark.

#### Wicherek 50

* listewki sosnowe 5x3 mm — 15 m
* 10x3mm — 15 m
* sklejka lotnicza 1,5 (ew. 2,0) mm — 32x80 cm
* 2,0—3,0 mm — 50x60 cm
* blacha duralowa 2,0 mm — 25x12 cm
* lub drut stalowy o średnicy 3 mm — 2 m
* papier pakowy Natron gruby — 2 ark.

#### Wicherek 25P

* listewki sosnowe 5x3 mm — 20 m
* 10x3mm — 7 m
* sklejka gospodarcza 4—5 mm — 50x120 cm
* szprychy rowerowe o średnicy 2 mm — 6 szt.
* papier pakowy Natron, gruby — 2 ark.

### Rysunki montażowe

Wykonanie rysunków montażowych, to praca nietrudna. Nabyte doświadczenie przyda się za to bardzo, kiedy będziemy samodzielnie opracowywać rysunki naszych przyszłych, własnych konstrukcji.

Przede wszystkim trzeba wyjaśnić różnicę między rysunkiem konstrukcyjnym a montażowym. Pierwszy objaśnia konstrukcję modelu — podaje w wielkości naturalnej lub w skali wymiary poszczególnych elementów oraz sposoby ich wzajemnego zmontowania, drugi — może być bardziej uproszczony i ogranicza się nieraz do podania zarysów konstrukcji, schematycznego rozmieszczenia elementów i punktów połączeń.

Wykonamy rysunki montażowe zasadniczych zespołów modelu, jak skrzydła, stateczniki i kadłub, które wymagają oddzielnego montażu. Rozpoczniemy od narysowania skrzydła jako zespołu najprostszego.

Skrzydło ma dwie odejmowane symetryczne połowy. Na rysunku 8-11 przedstawiony jest konstrukcyjny i montażowy rysunek jednej połówki. Widać wyraźnie duże uproszczenie rysunku montażowego — jest to zwykły prostokąt, przedzielony poprzecznie równymi odstępami żeberek z zaznaczonym położeniem dźwigarów.

![](https://github.com/KrzysztofMadel/Wicherek/blob/main/8_11.png)

> 8-11. Konstrukcyjny i montażowy rysunek skrzydła WICHERKA 10 (dane w nawiasach dotyczą WICHERKA 15).

![](https://github.com/KrzysztofMadel/Wicherek/blob/main/8_12.png)

> 8-12. Rysunki statecznika poziomego.

Należy zwrócić uwagę, że WICHEREK 5 i WICHEREK 10 mają tylko przedni podwójny dźwigar. Większe modele mają dodatkowo wzmacniający dźwigar tylny, zaznaczony na rysunkach linią przerywaną. Wymiary podane na rysunkach dotyczą zasadniczej wersji WICHERKA 10. Dodatkowo na niektórych trudniejszych rysunkach, będą podane wymiary dla WICHERKA 15 w nawiasach. Chcąc zbudować inną wersję, należy brać wymiary podstawowe i mnożyć przez odpowiedni współczynnik podany wcześniej.

Statecznik (rys. 8-12) ma konstrukcję podobną jak skrzydło; wykonanie rysunków montażowych nie powinno nastręczać żadnych trudności.

Konstrukcja kadłuba (rys. 8-13) mimo że pozornie może się wydawać skomplikowana jest bardzo jednak prosta. Nietrudno zauważyć, że oprócz części nosowej obrys składa się z linii prostych, wyznaczonych charakterystycznymi punktami B, C, D, E, F.

![](https://github.com/KrzysztofMadel/Wicherek/blob/main/8_13.png)

> 8-13. Konstrukcyjny rysunek kadłuba (elementy narysowane liniami przerywanymi stosowane mogą być w modelach o rozmiarach „15”, „25” i „50”).


Wykonanie rysunku montażowego podzielimy na kilka etapów (rys. 8-14 a, b, i c).

![](https://github.com/KrzysztofMadel/Wicherek/blob/main/8_14.png)

> 8-14. Zasada wykonania montażowego rysunku kadłuba.

![](https://github.com/KrzysztofMadel/Wicherek/blob/main/8_15.png)

> 8-15. Kształt przedniej bocznej ścianki kadłuba.

* Rysujemy dwie prostopadłe osie x i y przecinające siew punkcie O; długość osi x powinna być co najmniej taka jak długość modelu. Teraz nanosimy na rysunek charakterystyczne punkty obrysu kadłuba: punkt A — leżący na osi y w odległości 50 mm od punktu O, punkt 6 — na osi x w odległości 195 mm; punkt C — w odległości 700 m i 20 mm ponad osią x, tuż obok, wyżej o 6 mm bliźniaczy punkt C1, punkt E na wysokości 100 mm ponad osią x i 120 mm odległy od osi y, punkt D o 150 mm oddalony od punktu E i położony o 10 mm od niego niżej oraz ostatni punkt F — położony 25 mm do przodu i poniżej od punktu E.

* Łączymy naniesione punkty, aby otrzymać obrys kadłuba. Przód kadłuba możemy narysować „na oko”, według swego uznania, lub przenieść ten obrys z rysunku 8-15 przy pomocy kratek o boku o 1 cm. Do nakreślonego obrysu dorysowujemy jeszcze kształt statecznika pionowego, według podanych wymiarów, a następnie dzielimy długość kadłuba szeregiem wymiarów podanych u spodu rysunku; w punktach wyznaczonych przez te wymiary kreślimy linie prostopadłe do osi x; ich przecięcia z obrysem kadłuba określają położenie wręg f, 2, 3 i rozpórek kadłuba.

* Kreślimy położenie wręg i rozporek uważając, aby przebiegały one tak, jak na rysunku. Jeżeli budujemy wersję 5 lub 10, to wystarczy przenieść tylko te rozporki, które są oznaczone linią ciągłą. Dla większych wersji WICHERKA dochodzą dodatkowe rozporki, które zaznaczono linią przerywaną; to samo dotyczy statecznika pionowego.

Na zakończenie wrysowujemy obrys przy kadłubowego żebra, biorąc odpowiedni profil z rysunku zamieszczonego na wkładce, ark. 4, gdzie podano go w naturalnej wielkości. Rysunku montażowego górnego obrysu kadłuba nie będziemy wykonywać, ponieważ kadłub jest bardzo prosty i ma wszędzie jednakową szerokość 40 mm.

## Budowa modelu

Cały model bez specjalnego wysiłku może być wykonany w ciągu 2 tygodni — według następującego programu:

* 1 dzień — przygotowanie i sklejenie kratownic kadłuba, sklejenie kratownicy statecznika pionowego,
* 2 dzień — wykonanie wręg i rozpórek oraz zmontowanie kadłuba,
* 3 dzień — przygotowanie żeberek skrzydła i statecznika poziomego,
* 4 dzień — zmontowanie obu połówek skrzydła oraz statecznika poziomego,
* 5 dzień — oczyszczenie i wykończenie części modelu, wykonanie zastrzałów i zamocowań,
* 6 dzień — wykonanie i zamontowanie podwozia,
* 7 dzień — wykonanie zamocowania i zamontowanie silnika,
* 8 dzień — zmontowanie i sprawdzenie całej konstrukcji,
* 9 dzień — pokrycie modelu i wstępna impregacja,
* 10 dzień — ostateczna impregnacja i wysuszenie,
* 11 dzień — wykończenie i sprawdzenie gotowego modelu,
* 12 dzień — pierwszy lot.

### Wykonanie skrzydeł i statecznika

Rozpoczynamy od przygotowania kompletu żeberek do skrzydła. W tym celu należy przerysować dokładnie (za pomocą kalki technicznej) właściwy profil, nalepić na sklejkę i wykonać dokładny szablon. Za pomocą tego szablonu obrysowujemy żeberka na sklejce i następnie wycinamy. Wycinamy 22 żeberka ze sklejki 1 mm i 4 ze sklejki 1,5 mm. Żeberka wycinamy z pewnym zapasem (około 1 mm na stronę); z grubszej sklejki włośnicą, a nożyczkami z cieńszej. Można przy tym ułatwić sobie pracę; pociąć sklejkę nożem na cienkie paski i na każdym z nich wrysować po dwa żeberka (rys. 8-16). Wówczas linie wycinania mogą być proste, można użyć zwykłej piłki, a nawet wycinać po kilka żeberek jednocześnie.

![](https://github.com/KrzysztofMadel/Wicherek/blob/main/8_17.png)

> 8-16. Ułatwienia przy rysowaniu i wycinaniu żeberek.

![](https://github.com/KrzysztofMadel/Wicherek/blob/main/8_17.png)

> 8-17. Sposób zmontowania bloku żeberek.

Przygotowane żeberka składamy w jeden blok, zachowując kolejność podaną na rysunku 8-17, dodajemy po obu stronach dwa dokładnie obrobione szablony i wiercimy w całości dwa otwory o średnicy 3-4 mm na kołki mocujące. Jeżeli nie mamy wiertarki, możemy sobie poradzić bez niej, wykonując otwory w każdym żeberku osobno czworokątnym rozwiertaczkiem lub pilniczkiem, a następnie po złożeniu zbijamy blok żeberek za pomocą gwoździ lub drewnianych kołków.

Zmontowany blok obrabiamy bądź pilnikiem w imadle, bądź na papierze ściernym, tak aby obrys żeberek zrównał się z szablonem. Dokładność wykonania sprawdzamy za pomocą kątownika. W gotowym bloku należy następnie wyciąć i wypiłować nacięcia na krawędzie i dźwigary (rys. 8-19), tak aby przygotowane listewki pasowały z lekkim wciskiem.

![](https://github.com/KrzysztofMadel/Wicherek/blob/main/8_19.png)

> 8-19. Wykończenie boku żeberek oraz gotowe wyażurowane żeberko.

Teraz blok rozbieramy, wyraźnie numerując kolejno zdejmowane żeberka. Kto chce, może żeberka wyażurować (oprócz grubszych żeberek przykadłubowych). Skrzydło będzie wówczas lżejsze, co polepszy osiągi modelu. Pozostaje nam jeszcze wycięcie sklejonych zakończeń i możemy przystąpić do montażu. Montujemy na desce montażowej.

Sposób montażu wyjaśnia rysunek 8-20 (poniższy):

![](https://github.com/KrzysztofMadel/Wicherek/blob/main/8_20.png)

> 8-20. Montaż skrzydła.

A kolejność jest następująca:
* układamy na rysunku dolny dźwigar i przymocowujemy go do deski za pomocą krawieckich szpilek, uważając, aby się nie powichrował;
* wkładamy żeberka kolejno według numeracji (od nr 2 do 12), smarując miejsca połączenia klejem;
* wkładamy krawędź natarcia i krawędź spływu, dociskając je do żeber szpilkami; dla ułatwienia montażu należy wykonać w krawędzi spływu płytkie (1 — 1,5 mm) nacięcia na końce żeberek;
* wkładamy górny dźwigar i zakończenie. Wszystkie żeberka powinny być ustawione pionowo z wyjątkiem żebra przy kadłubowego, które musi być odchylone od plonu o kąt 10°, co sprawdzamy za pomocą przygotowanego szablonu. Jeżeli sklejamy klejem szybkoschnącym, możemy zmontować całe skrzydło na sucho i dopiero wtedy zalać połączenia kropelkami kleju. Używając kleju trzeba smarować każde połączenie przed sklejeniem. Należy zwrócić uwagę, aby nie skleić przypadkiem dwu jednakowych połówek skrzydła, np. dwu lewych lub dwu prawych. Sklejone skrzydła należy pozostawić na desce aż do wyschnięcia, co trwa około 24 godzin, a następnie odjąć od deski, oczyścić papierem ściernym, usuwając ewentualne nierówności i niedokładności sklejenia oraz wykończyć.

Do wykończenia będzie należało (patrz rys. 8-11): przyklejenie przy czwartym żeberku klocka bukowego 8x8 mm do zamocowania dźwigara, zamocowanie haczyka na gumę mocującą, wklejenie narożników oraz klejenie przestrzeni pomiędzy dwoma przykadłubowymi żebrami kartonem, balsą lub cienką sklejką (0,6 mm).

Wykończone skrzydło widzimy na rysunku 8-21 (przed oklejeniem partii przy kadłubowej kartonem).

![](https://github.com/KrzysztofMadel/Wicherek/blob/main/8_21.png)

Wykonanie statecznika poziomego przebiega analogicznie.

### Wykonanie kadłuba

Pierwszym etapem jest zmontowanie bocznych kratownic. Przygotowujemy sobie dwie przednie boczne ścianki ze sklejki 1,5 mm, wykonujemy w nich odpowiednie wycięcia na zamocowanie wręg i listewek i montujemy kratownice (łącznie z przednimi ściankami) na desce i rysunku montażowym, pomagając sobie szpilkami, jak przy skrzydłach (rys. 8-22). Aby obie kratownice były identyczne, montuje się je jedna na drugiej na tym samym rysunku. Pożądane jest klejenie klejem szybkoschnącym. Miejsca klejenia należy przekładać papierkami, bo inaczej kratownice mogą się skleić ze sobą. Aby klejenie było mocne, po wyschnięciu kleju należy je jeszcze raz poprawić, wypełniając węzły klejem.

W międzyczasie wykonujemy prostokątne wręgi. Dla WICHERKA 10 i 25 posługujemy się gotowymi rysunkami wręg, które można przekalkować bądź nakleić na sklejkę. Dla innych wersji modelu wręgi trzeba narysować przez odpowiednie powiększenie podstawowych wymiarów WICHERKA10. Zasadę wyjaśnia rysunek 8-23. Następnie wręgi ażurujemy i wykonujemy wycięcia na zamocowanie ścianek bocznych, podłużnic górnych i żeber przykadłubowych tak, jak pokazano na rysunku.

![](https://github.com/KrzysztofMadel/Wicherek/blob/main/8_23.png)

> 8-23. Podstawowe wymiary oraz sposób wykreślania wręg kadłuba.

Po odjęciu wyschniętych kratownic, rozdzieleniu (żyletką) i oczyszczeniu, możemy przystąpić do montowania kadłuba. Przede wszystkim należy dopasować i zakleić wręgi między bocznymi sklejkowymi ściankami kratownic oraz wkleić przykładłubowe żebra skrzydła. Teraz dopiero możemy przystąpić do wklejania rozpórek.

W tym celu należy sobie przygotować odpowiednią liczbę równo przyciętych patyczków 3x3 mm o długości 36 mm każdy (40 mm minus dwie grubości podłużnic). Równe przycięcie rozpórek ułatwi nam prosty przyrząd pokazany na rysunku 8-24. Tak przygotowane rozpórki wklejamy kolejno pomiędzy kratownice w punktach, gdzie znajdują się węzły (połączenia listewek na kratownicy), rys. 8-25.

![](https://github.com/KrzysztofMadel/Wicherek/blob/main/8_24.png)

> 8-24. Praktyczny sposób równego przycinania rozpórek.

![](https://github.com/KrzysztofMadel/Wicherek/blob/main/8_25.png)

> 8-25. Sposób i miejsce wklejenia poprzecznych rozporek.

Montaż możemy przeprowadzić na desce, przymocowując do niej kratownice na ich dolnej, płaskiej powierzchni, w odstępie ściśle równym długości rozporek. Wklejamy wpierw dolne rozpórki, a potem górne, związując wolne podłużnice nićmi lub gumkami, aby klejenie nie rozpadło się.

W trakcie montażu rozpórek zaklejamy w kadłubie również statecznik pionowy, który w formie płaskiej kratownicy należy wcześniej zmontować. Krawędź natarcia, dźwigar i krawędź spływu statecznika powinny być przyklejone do poprzecznych rozpórek kadłuba zarówno u góry, jak i dołu, co jest widoczne na rysunku 8-26. Wklejając statecznik pionowy należy zwrócić specjalną uwagę, aby zakleić go ściśle w osi kadłuba i dokładnie pionowo. Podobnie jak przy kratownicach, klejenie należy po wyschnięciu raz jeszcze poprawić.

![](https://github.com/KrzysztofMadel/Wicherek/blob/main/8_26.png)

> 8-26. Sposób zamontowania statecznika pionowego.

Ostateczne wykończenie kadłuba (patrz rys. 8-14) polega na:
* wklejeniu kołków mocujących skrzydło (najlepiej z bambusu).
* wklejeniu podpórki pod statecznik poziomy (balsa, korek) i oprofilowaniu jej z boku dodatkowymi listewkami,
* zaklejeniu kołeczków na gumki mocujące statecznik (sosna).


### Montaż i sprawdzenie konstrukcji

Zasadnicze zespoły modelu są już gotowe — pozostaje jeszcze wykonanie podwozia, zamocowanie silnika, zrobienie zastrzałów i zmontowanie całości.

Podwozie (rys. 8-27) nie jest zbyt skomplikowane. Golenie wykonujemy z blachy duralowej, wycinając według obrysu pokazanego na planie, zaginając wzdłuż linii przerywanych. Kółka mogą być drewniane, ośki sporządzimy ze śrubek.

Oprócz goleni należy wykonać również łącznik. który wiążąc obie golenie zabezpiecza tym samym kadłub przed rozerwaniem. Schemat montażowy podwozia podany jest na rysunku 8-28. Golenie przykręcamy do bocznych ścianek kadłuba za pomocą czterech śrubek. Łącznik i nakrętki można zakleić w kadłubie, co umożliwi łatwe odejmowanie podwozia po oklejeniu modelu. Odpowiednie przygięcie blach ułatwia ustawienie właściwego rozstawu kół podwozia. W razie braku blachy duralowej całe podwozie można wykonać z drutu (rys. 8-29). Sposób jest bardzo prosty, szprychy rowerowe są łatwe do nabycia.

![](https://github.com/KrzysztofMadel/Wicherek/blob/main/8_27.png)

> 8-27. Główne podwozie Wicherka.

![](https://github.com/KrzysztofMadel/Wicherek/blob/main/8_28.png) 

> 8-28. Montażowy schemat podwozia wykonanego z blachy duralowej.

![](https://github.com/KrzysztofMadel/Wicherek/blob/main/8_29.png) 

> 8-29. Sposób wykonania głównego podwozia z drutu stalowego:
> a — jednogoleniowego do małych modeli,
> b — dwugoleniowego do modeli większych.

Silnik zamocowany jest do kadłuba za pośrednictwem dwóch metalowych kątowników (blacha 1 mm — mosiężna lub żelazna), przykręconych śrubkami do konsolek i jedną śrubką do każdej ścianki bocznej (rys. 8-30). Takie zamocowanie pozwala na wygodną regulację kąta nachylenia silnika.

W miejscu zamocowania ścianka kadłuba wzmocniona jest przez przyklejenie odpowiedniego grubego (aby nie było luzu) paska sklejkowego. Oś silnika należy ustawić 6° do dołu i 1—2° w bok — w stronę obrotów śmigła. Silnik można również zamocować do płytki sklejkowej.

Zbiornik paliwa, o pojemności około 2 cm³ na każdy 1 cm³ silnika, można wykonać z pustej fiolki po lekarstwach i zamocować za pomocą drutu do bocznej ścianki kadłuba (rys. 8-31) — zwracając uwagę, by poziom paliwa był na wysokości rozpylacza w gaźniku. Na rysunku 8-32 widzimy kompletny zmontowany kadłub (z silnikiem i podwoziem). Skłon osi silnika do dołu jest wyraźnie widoczny.

Aby zamontować skrzydła, musimy wykonać zastrzały. Ich konstrukcja i wykonanie są bardze proste — rysunek 8-33 wyjaśnia to całkowicie, jedna końcówka zastrzału (ta z blaszką) przykręcona jest na stałe (śrubką do drewna) do kołka zaklejonego w skrzydle, druga natomiast wchodzi w otworek wykonany w bocznej ściance kadłuba.

![](https://github.com/KrzysztofMadel/Wicherek/blob/main/8_30.png)

> 8.30. Schemat montażu silnika.

Skrzydła mocujemy w następujący sposób: zakładamy skrzydła na kołki ustalające, haczyki łączymy gumą, następnie wkładamy końcówki zastrzałów w kadłub i również związujemy gumkami. Takie zamocowanie jest trwałe i elastyczne. Kontrola zamocowania przed oklejeniem modelu polega przede wszystkim na sprawdzeniu, czy kąty ustawienia obu płatów są jednakowe.

![](https://github.com/KrzysztofMadel/Wicherek/blob/main/8_31.png)

> 8-31. Silnik zamontowany w kadłubie modelu. Widoczny zbiorniczek paliwa, wykonany ze szklanej fiolki po lekarstwach.

![](https://github.com/KrzysztofMadel/Wicherek/blob/main/8_32.png)

> 8-32. Kompletny, wyposażony kadłub WICHERKA 10.

Kontrolujemy to patrząc na model z dużej odległości, od przodu. W przypadku gdy stwierdzimy różnice, należy je natychmiast usunąć. Kontrolujemy teraz (patrząc z boku) kąt nastawienia statecznika poziomego. Prawidłowe jego ustawienie powinno być mniej więcej równoległe do podłużnej osi kadłuba (patrz rys. 8-38). Sprawdzamy również (patrząc z przodu), czy wznios obu połówek płatków jest ten sam, czy statecznik pionowy jest ustawiony pionowo, a statecznik poziomy — poziomo.

![](https://github.com/KrzysztofMadel/Wicherek/blob/main/8_33.png)

> 8-33. Wykonanie zastrzałów i montaż skrzydeł:
> a — zakładanie gumy łączącej skrzydła, 
> b — dopasowanie i mocowanie zastrzałów.
 
![](https://github.com/KrzysztofMadel/Wicherek/blob/main/8_34.png)

> 8-34. Kompletnie zmontowany model przygotowany do oklejania.

Tak sprawdzona konstrukcja jest gotowa do pokrycia (rys. 8-34).

Model możemy pokryć zwyczajnym papierem pakowym lub papierem japońskim. Niżej omówimy obydwie metody pokrycia.

### Pokrycie, impregnacja, wykończenie

Pokrywanie zwykłym papierem. Rozpoczynamy od oklejenia skrzydeł i statecznika (rys. 8-35) Używamy do tego celu kazeinowego kleju Certus. który należy rozrobić na kilka godzin wcześniej, łby uzyskał pełną wartość klejącą. Klej nie powinien być zbyt gęsty, ale również i nie wodnisty. Można użyć rozwodnionego kleju Wikol, trzeba jednak pamiętać, że klej ten prędko wysycha i natychmiast prawie skleja papier z drewnem tak, że poprawić już nie można. Kolejność pracy jest następująca:
* przygotowujemy odpowiednie kawałki papieru, nieco większe niż oklejana powierzchnia,
* smarujemy klejem wszystkie żeberka, krawędzie natarcia i spływu — zaczynając od górnej powierzchni skrzydła; smarować należy dość obficie, tak aby na krawędzi żeberka tworzył się wałeczek kleju — inaczej klej może miejscami wyschnąć,
* ścieramy ręką nadmiar kleju i szybko przykładamy papier, naciągając go wzdłuż skrzydła (rys. 8-35a),
* przyklejamy papier do dwóch skrajnych żeberek skrzydła, przygładzając klejenie palcem lub paznokciem; następnie to samo robimy przy następnych żeberkach, uważając by rozciągać papier od środka w stronę krawędzi natarcia i spływu (rys. 8-35b),
* przyklejamy papier wzdłuż krawędzi natarcia i spływu, wyciągając jednocześnie wszystkie zmarszczki podłużne (rys. 8-35c),
* przy oklejaniu zakończenia skrzydła kawałek papieru należy dobrze dopasować do linii klejenia, aby połączenie pokrycia wypadło na żeberku (rys. 8-35d),
* papieru nie należy obcinać tuż przy listewce, lecz pozostawić kawałek i okleić listewkę dookoła,
* omówione czynności powtarzamy w odniesieniu do spodniej powierzchni skrzydła i drugiej jego połówki,
* całkowicie oklejone skrzydła zwilżamy lekko czystą wodą za pomocą zwykłego rozpylacza lub waty (rys. 8-35e); należy uważać, aby przy zwilżaniu nie zrobić dziury lub nie wgnieść papieru — zwilżone pokrycie marszczy się, co jest zupełnie naturalne — pokrycia kartonowego Me należy moczyć, gdyż może się brzydko pofałdować,
* zwilżone skrzydło przymocowujemy do równej deski montażowej (rys. 8-35f) i pozostawiamy aż do całkowitego wyschnięcia; papier kurczy się wysychając, co sprawia, że pokrycie napręża się bardzo silnie, likwidując zmarszczki i niedokładności oklejenia; z tego powodu nie należy oklejać małych i delikatnych konstrukcji zbyt grubym papierem, ze względu na obawę powichrowania płaszczyzn od zbyt silnych naprężeń.

Cały proces pokrywania jest oczywiście podobny dla wszystkich płaszczyzn nośnych, a więc także dla statecznika poziomego.

To samo dotyczy kadłuba, który pokrywany płaszczyznami, a więc osobno boki, górę i dół, przyklejając pokrycie do wszystkich rozpórek, wręg i podłużnie. Kadłuba nie potrzeba mocować do deski, ponieważ jego konstrukcja jest dostatecznie sztywna.

Pokrywanie papierem japońskim. Pokrycie z papieru japońskiego jest lżejsze, mocniejsze i znacznie łatwiejsze do naprawy niż pokrycie zwykłe. Również metoda pokrywania jest prostsza. Różnice w stosunku do poprzednio opisanej metody są następujące:
* do oklejania używa się zwykłego, rzadkiego Cellonu,
* przycięty kawałek papieru (należy to zrobić ostrą żyletką) kładziemy na skrzydło i lekko naprężając (tylko ostrożnie) przyklejamy do skrajnych żeberek przy pomocy Cellonu, smarując pędzelkiem z zewnątrz — poprzez papier,
* po przyklejeniu papieru do skrajnych żeberek, tą samą metodą przyklejamy go do pozostałych. uważając, aby nie ściągnąć papieru w jedną stronę i nie zmarszczyć pokrycia,
* następnie przyklejamy papier do krawędzi i zanim Cellon wyschnie, naprężamy pokrycie, starając się usunąć podłużne fałdy, które mogą powstać przy przyklejaniu do żeber (należy to zrobić szybko, aby Cellon nie wysechł),
* papieru japońskiego nie moczy się, oklejona powierzchnia gotowa jest do impregnacji.

![](https://github.com/KrzysztofMadel/Wicherek/blob/main/8_35.png)

> 8-35. Przebieg pokrywania skrzydła papierem.

Impregnacja. Najważniejszym zabiegiem, mającym na celu naprężenie pokrycia i uodpornienie go przed wpływami wilgoci, jest impregnacja. Polega ona na pomalowaniu oklejonych elementów Cellonem. Malujemy rzadkim Cellonem, używając do tego celu miękkiego pędzelka, najlepiej płaskiego. Grube pędzle do akwarelek również są bardzo dobre.

Bardzo ważna, ze względu na późniejsze właściwości lotne modelu, jest właściwa impregnacja skrzdeł i statecznika, którym grozi zwichrowanie pod naporem naprężającego się pokrycia, podobnie jak to było przy moczeniu papieru. Aby do tego nie dopuścić należy:
* przymocować skrzydła i statecznik do deski tak jak na rysunku 8-35.
* malować cienką warstwą w poprzek skrzydła, zamalowując kolejno przestrzenie pomiędzy żeberkami; pędzel należy prowadzić płynnymi ruchami — tam i z powrotem — szybko posuwając się naprzód; nie poprawiać poprzednio pomalowanej, podeschniętej już warstwy, chyba, że tworzą się zacieki, co świadczy o zbyt obfitym malowaniu,
* pomalowana powierzchnia fałduje się, należy ją więc pozostawić tak długo przymocowaną do deski, aż się napręży i całkowicie wyschnie,
* wyschnięte płaszczyzny odejmujemy od deski i malujemy je Cellonem pod spodem; po lekkim przeschnięciu z powrotem mocujemy je na desce (pamiętając o położeniu listewek pod krawędzie),
* powtarzamy zabieg malując wierzch płatów po raz wtóry, a po wyschnięciu — spód; nie powinno się nakładać więcej niż trzy warstwy; zbyt duża bowiem ilość Cellonu ma silne właściwości deformujące, jest to szczególnie ważne dla delikatnego statecznika,
* po nałożeniu ostatecznej warstwy pozostawiamy płaszczyzny na desce, aż Cellon odparuje całkowicie — trwa to zazwyczaj jedną lub dwie doby, a poznać można po tym, że pomalowane powierzchnie nie, wydzielają już zapachu; im dłużej będziemy suszyć płaszczyzny przypięte do deski, tym mniejsze będzie prawdopodobieństwo powichrowania ich w przyszłości.

Pokrywając Cellonem papier japoński, trzeba to robić delikatnie, zwłaszcza przy pierwszej warstwie, aby nie wgnieść papieru i nie zrobić zacieków przy zbyt obfitym malowaniu. Miękki pędzel ma tutaj zasadnicze znaczenie.

Malowanie i szklenie modelu. Kolorowo pokrycie wygląda bardzo ładnie. Co jednak zrobić, jeżeli mamy do dyspozycji tylko biały papier? jeżeli model jest pokryty białym zwykłym papierem, możemy go wówczas ozdobnie pomalować jeszcze przed pokryciem Cellonem, używając do tego celu farb wodnych nierozpuszczalnych w Cellonie lub tuszu. Kilka możliwych propozycji malowania ozdobnego pokazano na rysunku 8-36. Możemy również tą metodą malować na modelu napisy lub znaki na wzór stosowanych w lotnictwie lub zgoła inne — takie, jakie podsunie nam fantazja. Kolory utrwalają się i uwydatniają po pomalowaniu Cellonem.

Papieru japońskiego nie można malować w ten sposób — trzeba po prostu ufarbować podobnie jak materiał. Sposób farbowania wyjaśniony jest na rysunku 8-37. Kilka pasków papieru (najwięcej 5) przyklejamy z jednej strony do listewki i przeciągamy po powierzchni farby, tak aby papier dobrze nią nasiąknął. Tak ufarbowane „chorągiewki” wieszamy do całkowitego wyschnięcia. Po wyschnięciu pojedyncze papierki dają się łatwo oddzielić.

Można używać różnych farb, ale najpewniejszy jest zwyczajny, kolorowy, nieco rozwodniony tusz kreślarski. Dwie duże butelki tuszu wystarczą na ufarbowanie około 10 arkuszy papieru.

Oprócz tego będziemy mogli stosować malowanie całych powierzchni lakierami nitro rozmieszanymi w Cellonie. Malowanie takie wymaga jednak pewnej umiejętności — stosowania rzadkiego Cellonu i dużej ilości warstw, aby było efektowne. Praktykuje się je w zasadzie tylko wówczas, gdy papier, którym oklejaliśmy, jest bardzo brzydki, n p. zadrukowany papier japoński. Stosować należy farby dobrze kryjące lub proszek aluminiowy rozpuszczony w rzadkim Cellonie. Może on być używany jako lakier ozdobny, a także jako doskonały podkład pod inny kolorowy lakier nitro. Aby zabezpieczyć się przed pękaniem lakieru, można dodać do niego (dla uelastycznienia) odrobinę oleju rycynowego. Metody te, których możemy się uczyć już na WICHERKU, przydadzą się później przy modelach prawdziwych samolotów. Znaki i ozdoby możemy również malować lakierami nitro wprost na pocellonowanym pokryciu.

![](https://github.com/KrzysztofMadel/Wicherek/blob/main/8_36.png)

> 8-36. Kilka propozycji ozdobnego malowania modelu.

![](https://github.com/KrzysztofMadel/Wicherek/blob/main/8_37.png)

> 8-37. Farbowanie papieru japońskiego.

Dobrze jest używać do tego celu lakieru do skór, który nie pęka. Lepiej jednak użyć gotowej kalkomanii.

Malując WICHERKA nie zapomnijmy o bardzo starannym pomalowaniu wnętrza komory silnikowej (wycięcie w pierwszej wrędze należy koniecznie zakleić), aby paliwo nie przesiąkało do wnętrza modelu. Najlepiej to zrobić gęstym Cellonem lub emalią nitro, którą można również pomalować przód modelu. Oczywiście silnik i podwozie trzeba przedtem wymontować.

Szklenie kabiny przeprowadzamy na gotowym, oklejonym i pomalowanym modelu. Szybko wykonujemy ze zmytych klisz fotograficznych i przyklejamy za pomocą kleju acetonowego.

### Montaż i sprawdzenie modelu

Oklejony i pomalowany model należy zmontować. Przede wszystkim montujemy silnik, ustawiając oś śmigła około 6° w dół i około 1—2° w bok — w stronę obrotów śmigła. Nakrętki mocujące silnik zabezpieczamy przed samoczynnym odkręceniem przez zalanie ich klejem. Mocujemy również zbiornik j łączymy go rureczką z silnikiem.

Po założeniu skrzydeł i statecznika sprawdzamy raz jeszcze cały model (rys. 8-38).

![](https://github.com/KrzysztofMadel/Wicherek/blob/main/8_38.png)

> 8-38. Sprawdzenie symetrii płaszczyzn nośnych oraz nieprawidłowości, które muszą być konieczne usunięte.

Sprawdzamy przede wszystkim, czy płaszczyzny nośne są proste i dobrze ustawione oraz kontrolujemy położenie środka ciężkości, podpierając model pod skrzydłami, aż kadłub ustawi się poziomo (rys. 8-39). Prawidłowe wyważenie powinno się zawierać w granicach od 40—50% szerokości (cięciwy) skrzydła, co dla WICHERKA 10 daje odległość 60—75 cm od krawędzi natarcia. W przypadku gdyby środek ciężkości położony był dalej niż w połowie głębokości skrzydła, model należy wyważyć, przyklejając kawałek ołowiu (lub śrut ołowiany) w komorze silnikowej. Gdyby położenie środka ciężkości znalazło się zanadto z przodu, należy przykleić ciężarek (blaszkę) z tyłu kadłuba.

![](https://github.com/KrzysztofMadel/Wicherek/blob/main/8_39.png)

> 8-39. Sprawdzenie położenia środka ciężkości.

Dużo uwagi należy poświęcić na właściwy dobór liczby i naciągu gumek wiążących zamocowania zastrzałów. Używamy albo kilku pasemek (pętelek) z gumy 1x1 mm lub jednej pętelki z gumy 4x1 mm. Naciąg gumy powinien być tak dobrany, aby zamocowanie było mocne i jednocześnie elastyczne. Sprawdzamy to ujmując model za skrzydła i potrząsając nim silnie. Zamocowania powinny się lekko uginać, lecz nie mogą puścić. Do wykończenia będzie należało jeszcze przyklejenie małej klapki na krawędzi spływu statecznika pionowego. Klapka ta, o wymiarach 10x30 mm, może być wykonana z cienkiej blaszki lub z celuloidu.

W okresie przygotowań dobrze jest również uruchomić i uregulować silnik zamontowany już w modelu, a regulację dobrze zapamiętać, aby nie było już z tym kłopotu przy oblatywaniu.

## Pierwszy lot

Doczekaliśmy się więc — WICHEREK czeka na swój pierwszy lot. Powinien on się odbyć na lotnisku. Jeżeli w pobliżu nie ma aeroklubu, musimy sobie sami wyszukać odpowiednie „lotnisko”. Może to być łąka lub pole, które gwarantują przynajmniej kilometr niezadrzewionej przestrzeni. Organizujemy wyprawę... WICHERKA trzeba zapakować, aby się nie uszkodził w czasie transportu. Do tego celu najlepsza byłaby oczywiście specjalna skrzynka, jednak możemy sobie poradzić i bez niej, pakując model tak, jak na rysunku 8-40. Oprócz tego zabieramy ze sobą wszystkie narzędzia i akcesoria silnikowe oraz materiały i narzędzia, które mogą się przydać przy polowej naprawie modelu:
* klej (możliwie gęsty i szybkoschnący),
* listewki i kawałki sklejki,
* grubsze nici, cienki drut miedziany,
* papier pakowy lub lepiej papier japoński (w okładce z tekturki),
* Cellon (dość gęsty) i pędzel.
* nóż, nożyczki, żyletka,
* pilnik półokrągły (200 mm), okrągły iglak, śrubokręt i płaskie szczypce,
* guma w pasmach,
* ściskacze drewniane lub metalowe — takie jak do bielizny.

W pogodny, możliwie bezwietrzny dzień jedziemy na lotnisko.

Oblatywanie modelu rozpoczynamy od sprawdzenia lotu ślizgowego z ręki. Jeżeli śmigło jest drewniane, należy je zdjąć, aby się nie złamało.

![](https://github.com/KrzysztofMadel/Wicherek/blob/main/8_40.png)

> 8-40. Złożony model przygotowany do transportu.

Wypuszczamy model z rozbiegu — pod wiatr — skierowując maskę modelu lekko ku ziemi. Lot powinien być prosty, bez tendencji do zmiany kierunku i szybkości. Rysunek 8-41 wyjaśnia, jak należy trzymać model, jak wygląda wypuszczanie i jak powinien wyglądać lot. Jeżeli spostrzeżemy, tuż po wypuszczeniu, że model nie leci normalnie, można go ponownie złapać do ręki (rys. 8-42), pozwala na to mała prędkość WICHERKA. Dla pełnego bezpieczeństwa dobrze jest oblatywać model nad bujną trawą, która łagodzi ewentualne „upadki”.

![](https://github.com/KrzysztofMadel/Wicherek/blob/main/8_41_a.png)
![](https://github.com/KrzysztofMadel/Wicherek/blob/main/8_41_b.png)
![](https://github.com/KrzysztofMadel/Wicherek/blob/main/8_41_c.png)

> 8-41. Oblatywanie modelu:
> a — tak należy trzymać model w chwili wypuszczania, b — tak należy wypuszczać, c — tak powinien wyglądać lot.

![](https://github.com/KrzysztofMadel/Wicherek/blob/main/8_42.png)

> 8-42. Model można złapać do ręki, gdy lot jest nieprawidłowy.

![](https://github.com/KrzysztofMadel/Wicherek/blob/main/8_43.png)

> 8-43. Pierwszy samodzielny lot silnikowy — sposób wypuszczenia modelu.

Oto możliwe nieprawidłowości lotu ślizgowego i sposoby ich usunięcia.
* Model ma tendencję do nurkowania i zachowuje się tak, jakby skrzydła nie niosły: wypuścić z większą prędkością, a jeżeli to nie skutkuje, podłożyć podkładkę (ze sklejki 1 mm) pod krawędź spływu statecznika poziomego; zabieg powtarzać aż do osiągnięcia poprawnego lotu,
* Model ma tendencję do wznoszenia połączoną z utratą prędkości — w następstwie czego następuje „przepadniecie” (zwalenie się) modelu i przejście do nurkowania (po modelarsku mówi się wówczas, że model jest „przeciągnięty” lub „pompuje”): zapobiec możemy przez ujęcie (ścięcie) podkładki pod krawędzią spływu statecznika poziomego.
* Model zakręca: zawsze jest to wynik jakiejś niesymetrii (różnicy w kątach nastawienia płatów, zwichrzenia, krzywo zaklejonego statecznika pionowego itp.), niewielkie różnice możemy skorygować klapką na sterze kierunku; większe niedokładności wymagają już domowej przeróbki, dlatego trzeba model dobrze sprawdzać w domu przed wyjściem na lotnisko.

### Regulacja lotu ślizgowego

Pierwszy lot silnikowy powinien się odbyć przy możliwie najmniejszych obrotach silnika. Wypuszczamy model z ręki pod wiatr i obserwujemy jego zachowanie się. Lot jest prawidłowy, gdy model wznosi się pod niewielkim kątem, zakręcając lekko w stronę przeciwną do kierunku obrotów śmigła (rys. 8-43).

W locie silnikowym możemy się spotkać z różnymi nieprawidłowościami.
* Jeżeli zakręt modelu jest zbyt ciasny i połączony dodatkowo z obniżeniem lotu — oznacza to, że kąt skręcenia silnika w bok (w kierunku zgodnym z obrotami) jest zbyt mały i trzeba go powiększyć przez poluzowanie śrub bocznych i dalsze skręcenie silnika. Jeżeli silnik już nie daje się skręcić, trzeba podpiłować (iglakiem) otwory w zamocowaniu.
* Jeśli zakręt jest zgodny z kierunkiem obrotów śmigła (rys. 8-44), oznacza to, że kąt bocznego skręcenia silnika jest zbyt duży i trzeba go koniecznie zmniejszyć.

![](https://github.com/KrzysztofMadel/Wicherek/blob/main/8_44.png)

> 8-44. Głęboki zakręt w kierunku zgodnym z obrotami śmigła jest niebezpieczny.

Dopiero po prawidłowym uregulowaniu modelu przy małych obrotach silnika możemy je stopniowo zwiększać, co spowoduje, że model będzie szybciej nabierał wysokości. Może się jednak zdarzyć, że po zwiększeniu obrotów znów nastąpią zmiany kierunku lotu, trzeba je wówczas ponownie skorygować według poprzedniej zasady.

Zaistnieć może również inna nieprawidłowość, a mianowicie — model zamiast wznosić się równo będzie miał tendencję do zbyt dużego zadzierania i jakby zawisania na śmigle. Oznacza to, że kąt pochylenia śmigła do dołu jest zbyt mały i trzeba go powiększyć.

Gdy paliwo się wyczerpie i silnik zatrzyma się, model przechodzi do lotu ślizgowego, lecąc w tym samym kierunku, co na silniku. Krążenie w locie ślizgowym regulujemy lekkim wychyleniem klapki na sterze kierunku (drobne poprawki) lub podniesieniem do góry tej końcówki statecznika poziomego, w którą stronę model ma krążyć. Robimy to przez podłożenie podkładek z boku pod krawędź natarcia (rys. 8-45). Zabieg ten jest skuteczny jedynie przy tylnym położeniu środka ciężkości (w połowie cięciwy skrzydła).

Po uzyskaniu pomyślnych wyników w lotach z ręki możemy spróbować startu samodzielnego. WICHEREK potrzebuje do tego kilku metrów względnie równego gruntu — startuje jak prawdziwy samolot, a wygląda to bardzo efektownie (rys. 8-46). Trzeba tylko przedtem dobrze ustawić kółka, aby model toczył się prosto, i wypuścić go dokładnie pod wiatr.

![](https://github.com/KrzysztofMadel/Wicherek/blob/main/8_45.png)

> 8-45. Regulacja krążenia modelu przez skośne ustawienie statecznika poziomego.
 

## Wersja wodna Wicherka

Przystosowanie modelu do startu i lądowania na wodzie polega na jego impregnacji i uszczelnieniu, aby woda nie miała dostępu do wnętrza kadłuba, skrzydeł i stateczników. Przystosowanie to można rozpocząć już wtedy, kiedy model był jeszcze nie oklejony — przez pomalowanie Cellonem całej konstrukcji (to znaczy żeber, wręg i wszystkich listewek) i zabezpieczenia jej w ten sposób przed wpływem wilgoci.

Druga faza — to uszczelnienie, które trzeba przeprowadzić niezależnie od tego, czy konstrukcja modelu była impregnowana, czy też nie. Musimy się zawsze liczyć z możliwością przewrócenia się modelu w czasie startu lub lądowania na wodzie. Gdyby woda dostała się do środka, konstrukcja mogłaby się spaczyć, zwłaszcza jeśli nie była impregnowana. Trzeba cały model dokładnie obejrzeć, załatać wszystkie, nawet najdrobniejsze dziurki i pęknięcia oraz zabezpieczyć wszelkie naturalne otwory, którymi woda mogłaby się wedrzeć do środka. W tym celu należy w kadłubie uszczelnić otwory na gumę, wyklejając je wewnątrz kartonie i tak aby utworzył się szczelny kanał. Podobnie przez połączenie rurką należy uszczelnić otwory, w które wchodzą końcówki zastrzałów. Oprócz tego trzeba zakleić od wewnątrz śruby mocujące podwozie i sprawdzić oklejenie kabiny — czy nie odstaje. W skrzydle należy uszczelnić otwory na kołki mocujące przez przyklejenie od wewnątrz klocka balsy lub korka ze ślepym otworem. Miejsce uszczelnione trzeba dobrze zaimpregnować Cellonem lub lakierem.

Jeśli model nie był zbyt mocno pomalowany, można go pomalować raz jeszcze Cellonem z niewielkim dodatkiem oleju rycynowego (czyni powłokę bardziej elastyczną).

![](https://github.com/KrzysztofMadel/Wicherek/blob/main/9_06.png) 

> 9-6. Konstrukcja pływaków (wymiary dla wersji 10): A-A¹ — pływak zwykły, A-A² — pływak ze skośnym dnem.

Teraz możemy przystąpić do budowy pływaków. Jak widzimy na rysunku 9-6, konstrukcja ich jest bardzo prosta. Tworzą je dwie płaskie sklejkowe ścianki, połączone rozpórkami. W miejscach przewidzianych na zamocowanie, konstrukcja wzmocniona jest wręgami, ścianki boczne są dla lekkości wyażurowane. Ich obrys można łatwo przenieść na papier w skali naturalnej, posługując się siatką kratek naniesioną na rysunek. Pływaki można dostosować do modeli różnych rozmiarów korzystając z tablicy 9.1. Tablica ta uwzględnia również materiały.

> Tablica 9.1. Pływaki dla WICHERKA H — wymiary i materiały.

![](https://github.com/KrzysztofMadel/Wicherek/blob/main/9_01_t.png)

Szkielet pływaka sklejamy koniecznie klejem wodoodpornym (nitrocelulozowym). Po zmontowaniu należy przykleić do wręg klocki z lipiny lub buczyny, które będą stanowiły zamocowanie pływaka. Jeżeli przewidujemy podwozie z drutu, klocki trzeba przewiercić na średnicę równą średnicy drutu. Konstrukcję pływaka należy bardzo starannie i kilkakrotnie impregnować Cellonem, a wręgi, jeśli są ażurowane, zakleić papierem, dzięki czemu podzielimy pływak na kilka wodoszczelnych komór.

Tak przygotowaną konstrukcję możemy okleić. Dno oklejamy kartonem lub sklejką (słoje w poprzek pływaka), bok i wierzch papierem (przy małych pływakach) lub kartonem (przy dużych). Dno powinno być dodatkowo oklejone papierem japońskim (może być bibułka). Podobnie należy zabezpieczyć krawędzie. Gotowy pływak kilkakrotnie pokrywamy Cellonem lub malujemy emalią.

Znacznie lepsze właściwości mają pływaki z dnem o przekroju trójkątnym — podobne do stosowanych w dużym lotnictwie. Pływaki takie można łatwo wykonać przez doklejenie do dolnych rozpórek zwykłego prostokątnego pływaka, odpowiednich trójkątów ze sklejki lub balsy i połączenie ich listwą kilową. Takie pływaki są szczególnie korzystne dla większych modeli.

Zamocowanie pływaków do modelu możemy rozwiązać w dwojaki sposób, zależnie od tego, czy model miał podwozie wykonane z blachy, czy też z drutu. W pierwszym przypadku mocujemy pływaki tak, jak przedstawiono na rysunku 9-7a, przykręcając golenie podwozia wprost do pływaka (w miejscu zaklejenia klocków) za pomocą śrubek do drewna. Golenie tylne i połączenia między pływakami wykonujemy z pasków sztywnej blachy duralowej i mocujemy do kadłuba paskami gumy, zaczepiając je o specjalnie w tym celu wklejony kółeczek.

![](https://github.com/KrzysztofMadel/Wicherek/blob/main/9_07.png) 

> 9-7. Zamocowanie pływaków do kadłuba Wicherka W:
> a — dla Wicherka 5W i 10W, b — dla większych modeli.

Zamocowanie tego typu jest korzystne dla niedużych lekkich modeli. W drugim przypadku, kiedy mamy do czynienia z większym modelem, lepiej stosować golenie z drutu (rys. 9-7b), który wówczas przechodzi na wylot poprzez kołki zaklejone w pływakach. Połączenie pomiędzy pływakami jest konieczne, ponieważ usztywnia całość i zabezpiecza przed „rozjeżdżaniem” się pływaków na wodzie. Można je stosować nawet do małych modeli. Wykonując golenie trzeba zachować dostateczna odległość górnej powierzchni pływaka od śmigła. Dla WICHERKA 10H odległość ta powinna wynosić co najmniej 50 mm. Pływaki należy ustawić tak, jak pokazuje rysunek 9-8. Ważne jest, aby stopień (redan) wysunięty był nieco (około 10% cięciwy skrzydła) przed środek ciężkości — ułatwia to oddzielenie się modelu od lustra wody.

![](https://github.com/KrzysztofMadel/Wicherek/blob/main/9_08.png) 

> 9-8. Ustawienie pływaków oraz dodatkowa powierzchnia ustateczniająca.

Na tym praca się kończy — nasz wodny WICHEREK jest gotów do próbnych startów. Nową wersję WICHERKA trzeba raz jeszcze oblatać. Jest to konieczne, ponieważ zastosowanie dużych i ciężkich pływaków zmienia charakter modelu. Oblatania należy dokonać z ręki, najlepiej na trawiastej łące, która zapewni pływakom dostateczny poślizg podczas lądowania i zabezpieczy je przed obtarciem.

W nowej wersji model wymaga mniejszego kąta nastawienia statecznika poziomego, co jest niezbędne do zrównoważenia dodatkowego oporu pływaków. Uzyskujemy to przyklejając dodatkową podkładkę pod krawędzią spływu statecznika (dla WICHERKA 10 — około 3 mm). Zasady oblatywania pozostają takie same, jak przy normalnej lądowej wersji WICHERKA. Regulujemy model w taki sposób, aby w rezultacie uzyskać lot ślizgowy bez jakichkolwiek tendencji do przeciągania (pompy). Korzystne jest nawet, jeżeli model będzie lekko „przypikowany” — zmniejszy to bowiem ryzyko „przeciągnięcia” przy pierwszych lotach na silniku.

Oblatując model trzeba pamiętać, aby pływaki były zawsze prosto ustawione, równoległe do osi modelu (patrząc z dołu) i miały jednakowe kąty nastawienia (patrząc z boku). Niedokładności ustawienia pływaków mogą powodować zakręty również w locie. Ponieważ ustawienie pływaków może się zmienić pod wpływem ostrego lądowania na ziemi, trzeba je przed każdym lotem dobrze skontrolować i ewentualne niedokładności poprawić. Następną fazą będzie wyregulowanie lotu silnikowego — przy starcie również z ręki. Postępujemy podobnie jak przy zwyczajnym modelu, rozpoczynając od niewielkich obrotów silnika. Regulujemy kątem ustawienia silnika tak. aby przy największych obrotach uzyskać poprawne wznoszenie w zakręcie o kierunku przeciwnym do obrotów silnika. W przypadku gdy przy dużych obrotach model wykazuje objawy niestateczności kierunkowej, nie potrafi utrzymać zdecydowanego zakrętu i przerzuca się z jednego skrzydła na drugie, wówczas można temu zapobiec przez doklejenie dodatkowej powierzchni lub płetwy do statecznika pionowego. Korzystniej jednak byłoby dokleić płetwę u dołu kadłuba, tak jak to pokazuje rysunek 9-8. Dopiero po uzyskaniu całkiem pewnego lotu silnikowego można przystąpić do próbnych startów z wody. Przede wszystkim musimy znaleźć w okolicy odpowiednie miejsce do startu. Rozbieg modelu po wodzie jest krótki. Prawidłowo uregulowany model odrywa się już po kilku metrach, tak że większa kałuża praktycznie wystarcza mu do startu. W sezonie wiosennym i jesiennym nietrudno znaleźć takie kałuże — rozlewiska na polach i podmokłych łąkach. Mają one tą wielką zaletę, że brzegi ich są łagodne i jeśli model z jakiejś przyczyny nie oderwie się, to nie natrafi na przeszkodę.

W lecie kałuże na ogół wysychają i wówczas musimy szukać naturalnych zbiorników wody, jak stawy, jeziora i zatoki rzek. Pamiętajmy jednak o tym, że w pobliżu startu nie może być przeszkód; przestrzeń w kierunku z wiatrem powinna być wolna, co zabezpieczy model przed uszkodzeniem w czasie lądowania. Rzadko się bowiem zdarza, że model ląduje na wodzie, chyba że loty odbywać się będą nad dużym jeziorem.

Przed startem należy model postawić na wodzie i sprawdzić, czy zajmuje on właściwą pozycję. Prawidłowa pozycja pokazana jest na rysunku 9-9. Charakteryzuje się ona tym, że model ustawia się pod dodatnim kątem w stosunku do powierzchni wody, a końce pływaków zanurzają się głębiej niż ich przód, jeśli pozycja modelu jest nieprawidłowa, oznacza to, że tylne golenie podwozia są źle. dobrane; jeśli model trzyma ogon zbyt wysoko, golenie należy skrócić przy sytuacji odwrotnej — zrobić nowe, dłuższe.

![](https://github.com/KrzysztofMadel/Wicherek/blob/main/9_09.png)  

> 9-9. Prawidłowa pozycja modelu na wodzie.

Przy starcie z wody nie można rozpoczynać lotów od najmniejszych obrotów silnika, ponieważ zbyt mały ciąg śmigła nie pozwoli modelowi na oderwanie się od wody. Obroty silnika powinny być jak największe i z tego właśnie powodu oblatywaliśmy model przedtem szczegółowo przy startach z ręki, aby mieć pewność, że skoro oderwie się on od wody, nic nieprzewidywalnego w locie silnikowym już nie zajdzie. Po uregulowaniu obrotów silnika ustawiamy model na wodzie dokładnie pod wiatr i wypuszczamy bez popychania. Nie trzeba koniecznie czekać na pogodę bezwietrzną — model jest przecież oblatany, a lekki, nie porywisty wiaterek jest nawet pożądany, gdyż skraca rozbieg modelu i ułatwia oderwanie się od wody.

Po krótkim rozbiegu pływaki wynurzają się z wody, a model ślizgając się po jej powierzchni nabiera odpowiedniej prędkości, odrywa się i rozpoczyna normalne wznoszenie. Okres ślizgania się (rys. 9-11 b) jest szczególnie ważny dla startu — jeżeli bowiem model nie będzie się ślizgał prawidłowo, start będzie utrudniony lub wręcz niemożliwy.

![](https://github.com/KrzysztofMadel/Wicherek/blob/main/9_11.png)  

> 9-11. Najważniejsze fazy startu z wody:
> a — pływanie, b — ślizg na redanie, c — oderwanie.

![](https://github.com/KrzysztofMadel/Wicherek/blob/main/9_12.png)  

> 9-12. Regulacja ustawienia pływaków.

Uskok na dnie pływaka, zwany popularnie stopniem lub redanem, ma właśnie za zadanie ułatwić ślizg po wodzie. Dzięki niemu pod dno pływaków zostaje zassane powietrze, co ułatwia wynurzenie się pływaków i powoduje, że ślizgają się one dotykając powierzchni wody tylko końcami redanów. Z tej pozycji łatwiej jest modelowi odkleić pływaki od wody niż gdyby przylegały one całą powierzchnią. Prawidłowe „wyjście na stopień” — tak się bowiem to popularnie nazywa — zależy tylko od właściwego ustawienia pływaków i od mocy silnika napędowego.

Wstępne ustawienie pływaków podane było na rysunku 9-8, zasady dokładniej regulacji podajemy poniżej.

Jeżeli model w czasie startu zakręcą należy sprawdzić, czy ustawienie pływaków jest jednakowe. Patrząc od spodu sprawdzamy równoległość ustawienia pływaków, patrząc zaś z boku sprawdzamy, czy ich kąty ustawienia są takie same. Niewielki zakręt, zwłaszcza w stronę przeciwną do kierunku obrotów śmigła, może być spowodowany niedokładnym wypuszczeniem modelu pod wiatr. Aby się nie mylić, najlepiej obrać sobie jakiś punkt orientacyjny na horyzoncie zgodny z kierunkiem wiatru i w tę stronę zawsze wypuszczać model. Można również wypuścić model z lekką poprawką w stronę przeciwną do naturalnej tendencji zakręcania, a jeśli to nie pomaga, poprawić stery wodne.

Zdarza się również często, że model mimo dostatecznej wydawałoby się prędkości nie może oddzielić się od wody. Mogą być tego dwa powody (rys. 9-12):
* jeżeli model podnosi ogon do góry i przytapia przód pływaków, oznacza to, że pływaki należy przesunąć bardziej do przodu lub też przedłużyć tylne golenie, aby nadać pływakom większy kąt nastawienia,
* jeżeli podczas startu końce pływaków są zanurzone i model ma trudności z wyjściem na stopień lub też odrywa się chwilami i skacze po wodzie, pływaki trzeba cofnąć do tyłu lub skrócić tylne golenie, aby zmniejszyć ich kąt nastawienia.

Niemożność oderwania się od wody może być spowodowana również zgoła inną przyczyną, a mianowicie zbyt małym ciągiem śmigła, co z kolei może wynikać z zastosowania zbyt słabego, źle uregulowanego lub zużytego silnika, nieodpowiedniego śmigła, źle dobranego paliwa lub wreszcie zbyt dużego kąta nachylenia osi silnika do dołu.

Model nie wystartuje również poprawnie, jeżeli śmigło będzie się znajdowało zbyt blisko lustra wody. Odległość końców śmigła od powierzchni wody powinna wynosić co najmniej 1/4 jego średnicy (dla WICHERKA 10 — około 5 cm). W przeciwnym razie obracające się łopatki będą zaczepiać swymi końcami o większe fale, a to może całkowicie uniemożliwić start. Jedyna rada to wykonanie nowych, dłuższych goleni.

Takie są ogólne zasady regulacji modelu na wodzie. Jeśli model i pływaki są prawidłowo wykonane i ustawione, żadnych kłopotów być nie powinno. Ja również nie miałem trudności z moim wzorcowym modelem. Zabrałem go ze sobą na wakacje, gdzie latał ku uciesze mojej i innych, stając się dużą atrakcją i urozmaiceniem letniego odpoczynku (rys. 9-13).

Dorobienie pływaków nie jest zbyt trudne ani kłopotliwe, radości i dobrej zabawy jest za to później co niemiara.

![](https://github.com/KrzysztofMadel/Wicherek/blob/main/9_13_a.png)  
![](https://github.com/KrzysztofMadel/Wicherek/blob/main/9_13_b.png)  
![](https://github.com/KrzysztofMadel/Wicherek/blob/main/9_13_c.png)  

> 9-13. Piękne loty WICHERKA nad jeziorami mazurskimi. Zdjęcia przedstawiają zdalnie kierowaną wersję modelu.


## Wicherek Z — wersja zimowa

Przystosowanie modelu do startu z pokrywy śnieżnej polega na wyposażeniu go w specjalne narty. Przeróbka jest bardzo prosta, nie wymaga żadnych zmian modelu, ani nawet podwozia — wystarczy zastąpić dotychczasowe kółka nartami.

Również oblatanie modelu w nowej wersji jest łatwe, gdyż narty mogą mieć ten sam ciężar co kółka, a ponieważ są znacznie mniejsze niż pływaki, nie zakłócają stateczności modelu w locie. W związku z tym prawie każdy model latający dotychczas jako model lądowy może być z powodzeniem przerobiony na wersję zimową (rys. 9-14).

Możemy stosować układ dwóch nart (podobnie jak przy pływakach) lub trzech nart (jak w dużym lotnictwie). W naszym przypadku zastosujemy ten ostatni układ, tworząc z modelu nową wersje — zimową — WICHERKA Z.

Rysunek 9-15 przedstawia nam szczegóły konstrukcji i sposób zamocowania jednej z przednich nart oraz płozy tylnej. Przednie narty są zresztą najważniejsze, na nich bowiem model startuje. Tylna płoza jest organem szczątkowym.

Rozmiary nart zależne są oczywiście od wielkości i ciężaru modelu. Im model jest większy i cięższy, tym większe powinny mieć narty, aby nie zapadał się w śniegu. Rysunek 9-16 ilustruje konstrukcję narty oraz podaje jej zasadnicze wymiary. Korzystając z tablicy 9-2 możemy dobrać odpowiednie wymiary nart zależnie od tego, do jakiej wersji WICHERKA mają być przystosowane.

> Tablica 9-2. Wymiary nart dla WICHERKA Z.

![](https://github.com/KrzysztofMadel/Wicherek/blob/main/9_02_t.png)

Wykonanie narty jest bardzo proste. Należy ją skleić z dwóch pasków sklejki o grubości takiej jak na żeberka i szerokości b. Klejenie ułatwi nam prosty przyrząd pokazany również na rysunku 9-16, wykonany z kawałka deski. Kleimy na nim paski sklejkowe, przybijając je po prostu gwoździkami, aby podgięcia narty zostały zachowane. Po sklejeniu wyciągamy gwoździe, opiłowujemy nartę i po wycięciu odpowiedniego otworu zaklejamy sklejkowy wspornik (sklejka jak na wręgi lub lepiej grubsza). Narty można również wykonać z deseczki (balsowej lub lipowej). Płozę tylną można zrobić z kawałka balsy lub korka.

Osobna sprawa to sposób zamocowania i ustawienia nart na modelu. Należy je tak zamocować, aby nie utrudniały startu i umożliwiały poprawne lądowanie. Jak to zrobić, widać wyraźnie na rysunku 9-17, który przedstawia przebieg właściwego lądowania modelu:
* model szybując zbliża się do ziemi; narty musza być ustawione pod niewielkim kątem dodatnim w stosunku do osi kadłuba tak, aby zetknięcie ze śniegiem nastąpiło końcami, a nie czubami nart (rys. 9-17 a),
* model ślizga się po powierzchni śniegu (lądowanie i start) z uniesionym ogonem; narty powinny zająć położenie równoległe do osi kadłuba, umożliwiając tym samym gładki poślizg (rys. 9-17 b),
* model stoi na ziemi; narty również powinny dostosować się do tego położenia, gdyż inaczej ich końce zagłębiałyby się w śniegu utrudniając ruszanie z miejsca (rys. 9-17c).

Zabezpieczeniem przed niepożądanymi skutkami jest rozwiązanie pokazane na rysunku 9-18. Dodatni kąt nastawienia nadaje płozie sprężynka z cienkiego drutu stalowego lub gumka ściągająca. Aby te kąty, co jest bardzo ważne, były jednakowe dla obu nart, stosuje się ogranicznik w postaci linki przywiązanej do goleni i do nart. Linka ustala kąt dodatni, a pozostawia swobodę obracania się płozy w kierunku kątów ujemnych. Kąty nastawienia nart przednich ustala się zależnie od rodzaju śniegu:
na śnieg puszysty daje się większe, a mniejsze kąty stosuje się na śniegu stwardniałym. Tylną nartę należy ustawić równolegle do osi kadłuba.

Start na nartach nie różni się niczym od normalnego „kołowego” startu, jeżeli narty są dobrze ustawione. Płoza ogonowa odrywa się od śniegu prawie natychmiast, model rozpędza się i oddzielają się narty przednie. Jeżeli śnieg jest puszysty i model nie może się sam „wykopać”, można ubić część drogi startowej ułatwiając mu rozbieg.

Dla WICHERKA U (na uwięzi) również możemy sporządzić narty, stosując takie rozmiary, jak przewidziano dla danej pojemności silnika (tabl. 9.2). Narty będą się nadawały do startu nawet z puszystego śniegu. Do startu ze śniegu twardego lub ubitego wystarczą narty mniejsze (o jeden numer, tabl. 9.2).

Start modelu na uwięzi ze śniegu jest bardzo ciekawy i dostarcza wiele emocji, zwłaszcza wtedy gdy śnieg jest puszysty. Model zapada się w puchu, wznieca tumany śnieżnego pyłu, rozpędza się, ślizga po powierzchni sypkiego śniegu, ścina śmigłem nierówności... jeszcze chwila — minimalnie ściągnięcie steru — i jest już w powietrzu.

![](https://github.com/KrzysztofMadel/Wicherek/blob/main/9_14_a.png)
![](https://github.com/KrzysztofMadel/Wicherek/blob/main/9_14_b.png)
![](https://github.com/KrzysztofMadel/Wicherek/blob/main/9_14_c.png)
![](https://github.com/KrzysztofMadel/Wicherek/blob/main/9_14_d.png)

> 9-14. Zimowa wersja WICHERKA:
> a — początek rozbiegu, b — moment startu, c — start, d — powrót po locie.

![](https://github.com/KrzysztofMadel/Wicherek/blob/main/9_15.png)

> 9-15. Konstrukcja oraz zamocowanie nart przednich i płozy ogonowej.

![](https://github.com/KrzysztofMadel/Wicherek/blob/main/9_16.png)

> 9-16. Zasadnicze wymiary oraz wykonanie narty.
 

## Wicherek S — szybowiec

### Konstrukcja i budowa Wicherka S

Konstrukcja nie ulega żadnym zmianom, jest identyczna z konstrukcją WICHERKA opisywaną poprzednio. Jako szybowiec WICHEREK S tym tylko różni się od swego brata silnikowego, że nie ma silnika. Zamiast niego, między przednimi bocznymi ściankami kadłuba (które stanowiły dawniej łoże silnikowe), wmontowany jest drewniany czub z pomieszczeniem na balast.

Nowy model nie ma również przedniego podwozia i ląduje na prostej płozie. Kółko ogonowe równie dobrze może być zastąpione płozą z drutu. Jedyna zmiana, którą poleca się zastosować, to zmniejszenie wzniosu skrzydła o 2°. W związku z tym zastrzały powinny być skrócone, tak aby całkowity wznios wynosił 8°.

WICHERKA S możemy budować w pięciu zasadniczych rozmiarach przewidzianych dla wersji silnikowej. Pamiętajmy jednak o tym, że wraz ze wzrostem rozmiarów szybowca nie tylko rosną jego osiągi, ale również możliwość uszkodzenia modelu. Powstaje również konieczność szukania odpowiednio dużego lotniska. Małe wersje mogą latać na „byle” polu, a dzięki bardzo małemu ciężarowi i elastycznym zamocowaniom są praktycznie niezniszczalne.

Dobierając rozmiar trzeba się również kierować tym, jaki silnik będziemy mieli w przyszłości, aby zbudowany model do tego silnika pasował. Najbardziej uniwersalna jest szybowcowa wersja WICHEREK 25P. Silnik o pojemności 2,5 cm³ można wykorzystać bowiem nie tylko do lotu swobodnego, lecz również do zdalnie sterowanego i do modelu na uwięzi.

Wszystkie zasadnicze elementy modelu, jak kadłub, skrzydła i statecznik, wykonujemy identycznie jak dla modelu silnikowego (patrz część pierwsza, druga i trzecia).

Rysunki można sporządzić według opisów zawartych w części pierwszej, drugiej i trzeciej. Podwozia nie wykonujemy, w kadłub należy wmontować czub i płozę.

Wykonanie czuba jest bardzo proste. Możemy go zrobić z jakiegokolwiek drewna, najlepiej miękkiego. Klocek należy tak opiłować, aby pasował dokładnie pomiędzy dwie przednie ścianki modelu, dając się wsunąć aż do pierwszej wręgi. Wtedy można obrysować wzdłuż przednich ścianek obrys czuba (z obu stron) i następnie wyciąć i opiłować do zaznaczonej linii.

Tak wykonany czub jest jednak zbyt lekki, aby mógł sam zrównoważyć brak silnika i podwozia i dlatego trzeba wykonać w nim komorę na pomieszczenie wyważającego balastu. Jak zrobić to najprościej, pokazuje rysunek 9-20.

![](https://github.com/KrzysztofMadel/Wicherek/blob/main/9_20.png)

> 9-20. Wykonanie czuba.


Pozostaje jeszcze wykonać u góry nieduży otworek do napełniania balastem i czub jest gotowy. Wkładamy go pomiędzy dwie przednie ścianki kadłuba i przykręcamy z każdej strony za pomocą trzech małych wkrętów do drewna (rys. 9-21).

![](https://github.com/KrzysztofMadel/Wicherek/blob/main/9_21.png)

> 9-21. Zamocowanie czuba w kadłubie modelu.


Kto nie planuje w przyszłości zastosowania silnika, może po prostu wkleić czub na stałe. Płozę (rys. 9-22) możemy wykonać z drutu stalowego lub z bambusa. Jej przedni koniec jest lekko zagięty i włożony w skośny otwór, który należy wywiercić w czubie od spodu. Z drugiej strony płoza opiera się na wsporniku z grubszej sklejki i razem z nim przywiązana jest nićmi do dolnej poprzeczki wręgi 3 lub do łącznika z blachy duralowej, wykonanego jak dla wersji silnikowej.

![](https://github.com/KrzysztofMadel/Wicherek/blob/main/9_22.png)

> 9-22. Konstrukcja i zamocowanie płozy.


Połączenie wspornika z wręgą i miejsce związania zaklejamy. Wspornik i płozę należy tak dopasować, aby pomiędzy płozą a dnem kadłuba utworzyła się 10-milimetrowa szczelina, która pozwoli na uginanie się płozy i zapewni tym samym dobrą amortyzację. Płoza powinna wystawać około 15 mm poza wspornik, dzięki czemu powstanie zaczep, którego będziemy później używali przy starcie z holu. Aby poprawić własności lotne modelu, szczególnie na holu, dobrze jest przykleić na końcu kadłuba płetwę (patrz rys. 9-8 — Wersja wodna WICHERKA).

Po zamontowaniu płozy oklejamy; czub modelu i spód kadłuba kartonem, co zabezpieczy przed dziurawieniem się pokrycia przy lądowaniu w nierównym terenie.

Przygotowania do lotu przeprowadzamy podobnie jak opisane poprzednio dla WICHERKA silnikowego. Po zmontowaniu skrzydeł i statecznika oraz upewnieniu się, że wszystkie płaszczyzny są równe, a kąty jednakowe, wyważamy model balastem wsypanym do wnętrza komory balastowej tak, aby środek ciężkości znalazł się w 40% cięciwy skrzydła (60 mm od krawędzi natarcia dla WICHERKA 10 nie dalej).

Jako balast należy stosować ołów, najlepiej myśliwski śrut ołowiany. Można użyć również pociętych kawałków starego kabla ołowianego.

### Oblatywanie Wicherka S

Oblatywanie szybowca niczym nie różni się od regulacji pierwszych lotów ślizgowych modelu silnikowego. Oblatujemy nad trawą, przy małym wietrze, biegnąc z modelem w ręku. Po wypuszczeniu powinniśmy uzyskać prosty, spokojny lot ślizgowy.

Na początek model powinien być lekko „przypikowany”, co trzeba wyregulować kątem statecznika poziomego. Pamiętać przy tym należy, że zwiększenie kąta w stateczniku (to jest ujęcie podkładek spod krawędzi spływu) powoduje nurkowanie, zmniejszenie zaś kąta (przez dodanie podkładek) daje skutek odwrotny, a w krańcowym przypadku powoduje utratę prędkości i „pompę”. Drobne niedokładności kierunku można wyregulować klapką doklejoną na krawędzi spływu statecznika pionowego.

### Start na holu

Będziemy musieli sobie sprawić linkę-hol o długości około 50—100 m. Grubość linki trzeba dobrać do wielkości modelu. Dla najmniejszego WICHERKA wystarczy żyłka o grubości 0,2-0,25 mm, dla WICHERKA 15S 0,3-0,4 mm, a dla największych modeli trzeba zastosować żyłkę o grubości 0,7-0,8 mm.

Z jednej strony hol należy przywiązać do jakiegoś uchwytu, za który będziemy ciągnąć (może to być kawałek sklejki, listewki, kołowrotek itp.), z drugiej strony holu przywiązujemy oczko wykonane z drutu i barwny proporczyk, który będzie nam wskazywał moment odczepienia się linki od modelu.

Do przeprowadzenia startu będzie nam potrzebny pomocnik, który model wypuści. Pierwszy start będziemy się starali przeprowadzić przy możliwie małym wietrze i przy użyciu niepełnej długości holu (zredukowanej do około 20 m).

Startować będziemy z tego krańca lotniska (pola), z którego wieje wiatr, ażeby model lecąc z wiatrem miał dostatecznie dużą przestrzeń. Najpierw sprawdzamy wyważenie modelu, wypuszczając go z ręki i jeśli lot jest prawidłowy, przystępujemy do startu z holu.

Oczko na końcu holu zaczepiamy o haczyk startowy i lekko napinamy hol. Patrząc wzdłuż niego, możemy jeszcze raz sprawdzić, czy jesteśmy ustawieni dokładnie pod wiatr. Tak będzie, jeżeli hol układa się idealnie w linii prostej. Jeżeli hol się wygina w łuk, oznacza to, że start jest źle ustawiony lub wiatr zmienił kierunek. Należy wtedy ustawienie poprawić, idąc z uchwytem (pomocnik pozostaje na miejscu) w kierunku przeciwnym do wybrzuszenia holu, aż linka ułoży się prosto.

Teraz już wszystko jest w porządku. Dajemy znak pomocnikowi i rozpoczynamy start, biegnąc z holem pod wiatr. Pomocnik robi to samo i z chwilą kiedy wyczuje, że prędkość jest już wystarczająca, wypuszcza model — rozpoczyna się wznoszenie... Od właściwego wypuszczenia modelu zależy bardzo wiele i jeżeli pomocnik nie jest modelarzem, lecz tylko przypadkowym kibicem, trzeba mu dokładnie wyjaśnić, jak to należy robić. Najważniejszy jest sposób trzymania modelu. Model należy trzymać w prawej ręce za kadłub, poza środkiem ciężkości, nadając mu dość znaczny dodatni kąt nastawienia. Patrząc z przodu, skrzydła modelu powinny być ustawione równo, bez zwisów. Podbiegający pomocnik stara się zachować taką właśnie pozycję modelu.

Jak szybko i jak długo należy biec przy wypuszczeniu? Zależy to wyłącznie od szybkości wiatru i ciężaru (obciążenia) modelu — przy silnym wietrze wystarczy (stojąc) otworzyć rękę aby model wystartował w ciszy trzeba się trochę rozpędzić. W momencie wypuszczenia nie trzeba modelu ani popychać, ani wyrzucać do góry. Wystarczy zwolnić uchwyt dłoni, a nawet można lekko pociągnąć model w dół. Pomocnik powinien uważać aby nie biec szybciej od holującego i nie zwolnić naciągu holu gdyż spowoduje to wyczerpanie się modelu zaraz po starcie. Przebieg holowania (rys. 9-28) można podzielić na trzy zasadnicze fazy, zakładając, że holowanie odbywa się podczas małego wiatru lub bezwietrznej pogody.

![](https://github.com/KrzysztofMadel/Wicherek/blob/main/9_28.png)

> 9-28. Klasyczny przebieg holowania modelu szybowca.


— Pierwsza faza zaczyna się w momencie wypuszczania. Holującemu wydaje się, że model wzbija się jakoś „niemrawo” i słabo ciągnie za linkę. Jeżeli nie będziemy biegli dostatecznie prędko, model na kilku metrach wysokości wyczepi się samoczynnie. Jeżeli prędkość holowania jest wystarczająca lub jeśli ją zwiększymy widząc, że nie ma efektów, model przejdzie do drugiej fazy i rozpocznie strome wznoszenie — silnie ciągnąc za hol.

— W drugiej fazie wznoszenia na model działają znaczne siły i trzeba z wyczuciem regulować prędkość, aby nie spowodować połamania skrzydeł, co się bardzo często zdarza niewprawnym modelarzom. Co prawda WICHEREK ma zastrzały w dodatku elastycznie zamocowane, ale to nie oznacza, że można go holować z dowolną prędkością. Praktycznie, zaraz jak tylko zauważymy i poczujemy, że model już wznosi się stromo, zmniejszamy nieco prędkość holowania. Jest to również konieczne i z tego względu, że w górze wieje zawsze silniejszy wiatr.

— Trzecia faza — wyrównanie, zakończone wyczepieniem holu rozpoczyna się, kiedy model osiąga pułap. Należy wówczas stopniowo zmniejszyć prędkość holowania tak, aby model przestał się wznosić i przeszedł do lotu poziomego. Należy to zrobić wtedy, kiedy model jest jeszcze przed nami, a nie już nad głową. Kiedy widzimy, że model leci już poziomo i nie ciągnie, rzucając hol powodujemy, że wiatr zdmuchnie oczko holu z zaczepu, model się wyczepi i rozpoczyna lot samodzielny. Jeżeli hol zostanie zwolniony bez poprzedniego wytracenia prędkości i przy napiętej lince, model wyskoczy gwałtownie do góry i może nawet rozpocząć „pompowanie”, jeżeli nie był zbyt dobrze wyregulowany przed startem. Spokojne wyczepienie jest warunkiem poprawnego lotu.

Przy silnym wietrze przebieg holowania zmienia się nieco: pierwsza faza może zupełnie zaniknąć. W miarę jak prędkość wiatru rośnie, musimy holować coraz wolniej, a nawet może się zdarzyć, że trzeba będzie się cofać, zamiast biec do przodu. Dla modelu bowiem istotna jest prędkość względem powietrza, a nie prędkość poruszania się holującego po ziemi.

W czasie holowania może się zdarzyć, że model nie potrafi utrzymać kierunku i „wozi się po niebie” — to na lewo, to na prawo. Zjawisko to spowodowane jest zazwyczaj niedokładnościami budowy lub montażu i drobnym powichrowaniem skrzydeł lub stateczników. Nie wolno wówczas ciągnąć modelu „na siłę” ani holować zbyt prędko. Pamiętajmy o tym, że wszelkie zwichrzenia dają znać o sobie dopiero przy dużej prędkości i jeżeli postaramy się holować możliwie najwolniej, uda nam się wyciągnąć model na całą długość holu.

Zasada wyprowadzania modelu z „tańców” na holu jest taka: jeśli model zakręca, należy zwolnić holowanie i iść w kierunku modelu (pod model) nigdy przeciwnie. Kiedy model prostuje lot — ciągnąć. Trzeba pamiętać również, aby nie zwalniać holu, kiedy model zakręca i hol jest naprężony. Należy wówczas biec w kierunku modelu, a kiedy model zawróci, zwolnić holowanie i odczepić hol. Jeśli mimo starań nie możemy modelu sprowadzić na właściwy tor i model (w zakręcie, przy napiętym holu) zaczyna obniżać lot, zbliżając się do ziemi, nie należy czekać aż się rozbije, lecz natychmiast rzucić hol.

W miarę jak opanujemy sztukę holowania (przekonacie się sami, jakie to proste) możemy zwiększać długość holu — do 50 m dla małych modeli, a nawet do 100 i 200 m — dla większych.

Przy możliwie najlepszym wykorzystaniu 50-metrowego holu czas lotu WICHERKA S (rozmiar 10 lub 15) wynosi około 90 sekund, czyli 1,5 minuty. Jeżeli model nie krąży i leci prosto z wiatrem, to nawet przy przeciętnie silnym wietrze może on pokonać odległość jednego kilometra bez udziału prądów wznoszących. Korzystniej jest więc tak uregulować model, aby krążył. Efekt krążenia można uzyskać za pomocą klapki doklejonej na stateczniku kierunkowym.

Inne niedomagania lotu nie powinny mieć miejsca. Gdyby model rozkołysał się w czasie lotu i zaczął pompować, trzeba zwiększyć kąt statecznika poziomego lub dosypać ołowiu do komory balastowej. Gdyby zbyt prędko tracił wysokość i latał za szybko, trzeba postąpić odwrotnie.

Najlepszą porą do oblatywania jest wczesny ranek lub wieczór — wtedy jest najmniejsze prawdopodobieństwo istnienia prądów wznoszących i wyniki lotów naszego modelu będą najbardziej obiektywne. O innej porze nigdy nic nie wiadomo i lot na skutek działania prądów termicznych zamiast 1,5 minuty może trwać godzinę i więcej, a wtedy szansę znalezienia modelu są minimalne. Dlatego trzeba przyjąć jako zasadę, że modeli można wypuścić tylko wtedy, gdy ma prawidłowo działający ogranicznik lotu i założony 3-minutowy lont.

 

## Modernizacja Wicherka

Jak już wspomniano, WICHEREK może być ulepszany i modernizowany w wielu kierunkach. Zasadniczy kierunek tych zmian to przede wszystkim rozszerzenie zastosowań modelu, zwiększenie możliwości treningowych zarówno w lotach na uwięzi, jak i zdalnie kierowanych oraz przygotowania do pierwszych startów zawodniczych, zwłaszcza w zdalnym kierowaniu. Poniżej podaję krótki zarys niektórych możliwości w tym zakresie.

### Podstawy projektowania

Modelarstwo lotnicze jest bardzo rozpowszechnione i modelarze z dużym powodzeniem projektują i budują wiele udanych konstrukcji. Ponieważ studiowanie teorii i dokonywanie skomplikowanych obliczeń wymaga dużej wiedzy i wprawy, nasze metody projektowania oprzemy na sprawdzonych i gwarantujących powodzenie proporcjach, które zostały dobrane na podstawie prób z wieloma dobrze latającymi modelami, przede wszystkim na podstawie badań udanych wersji WICHERKA.

### Zasadnicze proporcje projektowe

Na rysunku 12-1 są podane wyjściowe proporcje wszystkich części płatowca, niezbędne do sporządzenia dobrego projektu.

Jako wymiar podstawowy przyjęto cięciwę skrzydła (głębokość, szerokość) oznaczoną przez l. Od tego wymiaru uzależniona jest bezpośrednio wielkość pozostałych wymiarów modelu. Wymiar cięciwy skrzydła l ustalamy zależnie od tego, do jakich celów ma służyć model i jakim silnikiem będzie napędzany. Dobór cięciw do modeli różnych typów podaje (tablica 12.1).

![](https://github.com/KrzysztofMadel/Wicherek/blob/main/12_01.png)

> 12-1. Projektowe proporcje modelu samolotu:
> a — widok z boku, b — widok z góry, c — widok z przodu.

> Tablica 12-1. Zalecane wymiary cięciwy skrzydła dla modeli różnego typu

![](https://github.com/KrzysztofMadel/Wicherek/blob/main/12_01_t.png)

Przy ustalaniu proporcji przyjęto następujące założenia i oznaczenia:
* wymiar podstawowy — cięciwa skrzydła l
* rozpiętość modelu b = 7,3 l
* długość modelu L = 5 l
* powierzchnia statecznika poziomego Sh = 0,3 powierzchni skrzydła S (nie mniej niż 0.25 S)
* powierzchnia statecznika pionowego Sv = 0,06 S
* kąt nastawienia skrzydła w stosunku do osi kadłuba +3°
* wstępny kąt nastawienia statecznika poziomego w stosunku do osi kadłuba 0°
* odległość statecznika poziomego od skrzydła 2,2 l, nie mniej niż 2 l
* położenie środka ciężkości w granicach 0,4—0,5 l od krawędzi natarcia skrzydła
* wznios skrzydła v 8—10°
* profil skrzydła R 310 (płasko-wypukły), grubość 10%
* profil statecznika poziomego R 308 (płasko-wypukły), grubość 8%

Przy projektowaniu modelu wszystkie wymienione wymagania muszą być spełnione. Wymiary poszczególnych części modelu ustalamy wg proporcji podanych na rysunku 12-1.

### Profile

Wiemy już, że siła nośna skrzydła i statecznika poziomego zależy w znacznym stopniu od zastosowania odpowiedniego profilu. Dla zwykłych szkolno treningowych zastosowań wystarczą sprawdzone w WICHERKU bardzo dobre, a przy tym proste i łatwe do wykonania profile typu R 310 w skrzydle i R 308 w stateczniku poziomym. Długość profilu równa jest cięciwie skrzydła l lub statecznika l h i może być rozmaita, zależnie od tego, jaki rozmiar modelu wybierzemy (tabl. 12.1). Musimy więc opanować sztukę wykreślania profili o różnej długości. Zabieg jest bardzo prosty i rysunek 12-2 wyjaśnia go całkowicie.

![](https://github.com/KrzysztofMadel/Wicherek/blob/main/12_02.png)

> 12-2. Sposób wykreślania płasko-wypukłych profili typu R.

Kolejność postępowania jest następująca:
* na dużym kawałku sztywnego papieru rysujemy odcinek równy długości profilu l,
* w jednej trzeciej tego odcinka prowadzimy długą linię prostopadłą i odmierzamy w górę grubość profilu, która wynosi 0,1 l (10%) dla profilu skrzydła i 0,08 l (8%) dla profilu statecznika poziomego,
* na końcu i na początku profilu odmierzamy odcinki po około 3 mm (grubość listewek),
* stawiamy stopkę cyrkla na linii prostopadłej i dobierając odpowiedni promień staramy się połączyć łukiem najwyższy punkt profilu z krawędzią przednią (krawędź natarcia),
* podobny łuk zataczamy w kierunku tylnej krawędzi (krawędź spływu) z tym, że trzeba będzie narysować znacznie większy promień; normalny cyrkiel może tu nie wystarczyć, poradzimy sobie używając do tego celu paska papieru, taka jak na rysunku.

Projektując indywidualnie, w przypadku gdy chcemy rozszerzyć zakres zastosowania modelu lub nadać mu bardziej wyczynowy charakter, możemy oczywiście zastosować inne profile zarówno do skrzydła, jak i do statecznika poziomego. Zmiany te będą polegały przede wszystkim na zastosowaniu bardziej wklęsłego profilu skrzydła w przypadku, gdy chcielibyśmy uzyskać mniejszą prędkość lotu (na przykład przy szybowcu termicznym), a dwuwypukłego dla szybszych modeli na uwięzi i modele zdalnie kierowanych. W obu przypadkach profil statecznika poziomego powinien być zmieniony nie na nośny, oparty na tej samej zasadzie co płaskowypukłe profile R, tylko na symetryczny. Zasada wykreślenia takiego profilu (profil R 304-4) o grubości 8% pokazana jest na rysunku 12-3.

![](https://github.com/KrzysztofMadel/Wicherek/blob/main/12_03.png)

> 12-3. Sposób wykreślania profilu symetrycznego typu R.


### Sylwetka modelu

Czy tylko taki model, jak na rysunku 12-1 będzie dobrze latał? Niekoniecznie. Zachowując podane proporcje można sobie pozwolić na dość znaczną modyfikację zewnętrznego wyglądu modelu. Kilka spośród wielu możliwości pokazuje rysunek 12-4.

![](https://github.com/KrzysztofMadel/Wicherek/blob/main/12_04.png)

> 12-4. Zasady przekształcania sylwetki modelu.


Na rysunku 12-4a przedstawiona jest podstawowa sylwetka modelu. Silnik umieszczony jest cylindrem do góry. Cylinder wystaje na zewnątrz kadłuba i jest nieprofilowany. Model ma prostą konstrukcję. Charakterystyczne jest umieszczenie statecznika pionowego z przodu, przed statecznikiem poziomym, dzięki czemu, jak wiemy, zamocowanie tego ostatniego jest bardzo proste. Sylwetka modelu jest prosta, miła dla oka.

Modyfikacja przedstawiona na rysunku 12-4b polega na oprofilowaniu silnika, który zamontowany jest cylindrem do dołu. Dzięki temu przód modelu wygląda teraz tak, jak w prawdziwym samolocie z rzędowym odwróconym silnikiem. Statecznik pionowy cofnięty został do tyłu i kształt jego również uległ zmianie. Poza tym sylwetka kadłuba pozostała bez zmian.

Na rysunku 12-4c zmiany są posunięte jeszcze dalej. Model został wyposażony w trójkołowe podwozie, co spowodowało, że tył modelu jest uniesiony teraz do góry. Umożliwiło to zastosowanie podwójnych stateczników pionowych, umieszczonych na końcach statecznika poziomego. Oczywiście, suma powierzchni obu stateczników musi być równa powierzchni statecznika poprzedniego. Na rysunku widoczna jest również modyfikacja sylwetki kadłuba — wydłużono kabinę, a przód modelu jest teraz spłaszczony, dzięki czemu silnik zamontowano w pozycji bocznej. Głowica cylindra wystaje z boku kadłuba, co znacznie ułatwia regulację. Sylwetka modelu na rysunku 12-4d jest stylizowana na wzór nowoczesnych samolotów o napędzie turbinowo-odrzutowym. Model ma charakterystyczne oprofilowanie przodu kadłuba i statecznik poziomy zamocowany nad kadłubem. Wszystkie przeróbki podstawowego modelu przedstawione na rysunku nie zostały jednak dokonane dowolnie. Patrząc uważnie dostrzeżemy, że ogólne proporcje — cięciwa skrzydła i statecznika, ich wzajemna odległość, kąty nastawienia, położenie środka ciężkości, powierzchnie statecznika pionowego — wszędzie pozostały bez zmian.

### Tworzenie nowych wersji

Zarówno w miniaturowym, jak i prawdziwym lotnictwie podstawowa konstrukcja jest tylko punktem wyjścia do dalszych zmian i ulepszeń. Ciągła modernizacja modelu prowadzi do coraz to nowych i doskonalszych wersji, przystosowanych do różnych zadań. Modernizując model nie musimy się koniecznie ograniczać do zmian sylwetki, ale możemy tworzyć nowe wersje przystosowane do lotu szybowcowego, na uwięzi i do zdalnego sterowania. Możemy nawet zmieniać układ modelu. Poniżej podany jest krótki opis tych możliwości:

Wersja szybowcowa (rys. 12-5) [Wicherek S – szybowiec] powstaje po odjęciu podwozia i silnika. Brak podwozia powinien być zastąpiony płozą do lądowania, zakończoną haczykiem do startu z holu. Brak silnika należy zrównoważyć odpowiednim balastem, aby położenie środka ciężkości nie uległo zmianie. Dla pomieszczenia balastu model musi być zaopatrzony w odpowiedni czub. Wersja szybowcowa powinna być tak opracowana, aby istniała możliwość wmontowania silnika. Jest to szczególnie istotne dla tych modelarzy, którzy nie dysponują na razie odpowiednią sumą pieniędzy na zakup silnika.

![](https://github.com/KrzysztofMadel/Wicherek/blob/main/12_05.png)

> 12-5. Proporcje modelu szybowca oraz możliwości powiększenia wydłużenia skrzydła:
> a — widok z boku, b — widok z góry, c — widok z przodu.


Jeżeli planujemy, że model będzie użyty do startów zawodniczych, na przykład w zawodach zdalnie kierowanych modeli szybowców zboczowych, właściwości aerodynamiczne modelu mogą być stosunkowo łatwo poprawione. Uzyskuje się to przez:
* Zwiększenie wydłużenia i powierzchni skrzydła przez dodanie do standardowego płata zbieżnych trapezowych końcówek o proporcjach takich, jak na szkicu (zaznaczono linią przerywaną).
* Odpowiednie zwiększenie powierzchni stateczników poziomego (kosztem wydłużenia) i pionowego (jak na rysunku).
* Ewentualne oprofilowanie i przedłużenie przodu kadłuba dla zmniejszenia oporu i ułatwienia wyważenia modelu za pomocą ciężaru wyposażenia.
* Zastosowanie (niekonieczne) innych profili do skrzydła, na przykład:
* profilu E 385 dla modelu powolnego termicznego przeznaczonego do startu przy słabym wietrze lub
* profilu E 387 dla modelu szybszego (zboczowego): profile te w naturalnej wielkości¹ podane są na rysunku 12-7.

> ¹ Ze względów technicznych na rys. podano profile o cięciwie 180 mm. Należy je stosować zamiast profili cięciwy dł. 200 mm.

![](https://github.com/KrzysztofMadel/Wicherek/blob/main/12_07.png)

> Rys 12-7. Profile wyczynowych szybowców.

* Przy modelu zdalnie kierowanym, szczególnie szybszym, profil statecznika należy zmienić na symetryczny — R 304-4, a środek ciężkości przesunąć o 0,1 l do przodu.

Wersja dolnopłatowa (rys. 12-8) powstaje przez przeniesienie skrzydła z góry i umieszczenie go u dołu kadłuba. W przypadku modelu swobodnie latającego dla zachowania stateczności konieczne jest zwiększenie wzniosu skrzydła o około 2°. Wersję dolnopłatowa można polecić do modeli na uwięzi (możliwość prowadzenia linek w skrzydle) oraz zdalnie kierowanych (szczególnie wielokanałowych).

![](https://github.com/KrzysztofMadel/Wicherek/blob/main/12_08.png)

> 12-8. Proporcje swobodnie latającego lub jednoczynnościowego zdalnie kierowanego modelu dolnopłatowego:
> a — widok z boku, b — widok z góry, c — widok z przodu.

Konkretne propozycje nieco dalej. Wersja na uwięzi (rys. 12-9) powstaje przez wprowadzenie następujących zmian:
* Zmniejszenie lub całkowite zlikwidowanie wzniosu skrzydła.
* Zastosowanie steru wysokości wraz z mechanizmem napędzającym (orczyk i popychacz).
* Przesunięcie środka ciężkości do przodu; nowy środek ciężkości powinien znajdować się w odległości 0—0,15 l od krawędzi natarcia.
* Umieszczenie linek na poziomie środka ciężkości, dodanie prowadzenia na końcu skrzydła.

![](https://github.com/KrzysztofMadel/Wicherek/blob/main/12_09.png)

> 12-9. Proporcje dolnopłatowego modelu na uwięzi:
> a — widok z boku, b — widok z góry, c — widok z przodu.

Ponadto wersja na uwięzi wymaga zastosowania odpowiednio mocniejszego silnika (patrz tablica 12.1) i mocniejszej konstrukcji. Zastosowanie dwuwypukłego (rys. 12-10) profilu o grubości około 12%, np. NACA 23012, poprawia zdecydowanie stateczność modelu i pozwala osiągnąć większą prędkość.

![](https://github.com/KrzysztofMadel/Wicherek/blob/main/12_10.png)

12-10. Profile dla modeli na uwięzi.

Można też zastosować dwuwypukły profil typu R. na przykład R 310-5, jak na planie WICHERKA U.

Wersja kierowana radiem (rys. 12-11) może być utworzona przez wyposażenie modelu w odpowiednią radiową aparaturę odbiorczą oraz mechanizmy wykonawcze uruchamiające ster (lub stery i lotki). Można stosować aparaturę jedno- lub wielokanałową. Zmiany w modelu polegają na zastosowaniu odpowiednich powierzchni sterowych. Przeciętne proporcje i najczęściej stosowane wychylenia sterów i lotek podane są na rysunku.

Oryginalny profil WICHERKA R 310 może być z powodzeniem stosowany do prostych modeli jednoczynnościowych sterowanych jedynie za pomocą steru kierunku. Przy modelu wieloczynnościowym, szczególnie gdy planowane jest pełne użycie steru wysokości, profil skrzydła należałoby zmienić na dwuwypukły o zwiększonej grubości tak, aby uzyskać i lepszą stateczność, i większą wytrzymałość skrzydła. Odpowiednim profilem są tutaj profile NACA-2415 o grubości 15% lub NACA-2418 o grubości 18%. Profile te w rozmiarze 180 mm są podane na rysunku 12-12.

Wersja dwupłatowa (rys. 12-13) utworzona przez dodanie dolnego skrzydła może być pożyteczna jedynie w tym przypadku, kiedy zależy nam na zwiększeniu udźwigu modelu, co może się zdarzyć, gdy model będzie wykorzystany do transportu (aparat fotograficzny, zrzuty, itp.). Może mieć również znaczenie przy lokowaniu ciężkiej instalacji do zdalnego sterowania (amatorskie wykonanie).

Wersja ta nadaje się szczególnie dobrze do zastosowania pływaków, a ponadto może być wykorzystywana do nauki akrobacji, zarówno modelem na uwięzi, jak i zdalnie kierowanym. W tym przypadku profil powinien być zmieniony na gruby dwuwypukły, n p. NACA 2415 do akrobacji podstawowej lub symetryczny o grubości 15—18% do pełnej akrobacji (patrz rys. 12-12). Profil symetryczny można łatwo zaprojektować z dwóch profili typu R 308.

![](https://github.com/KrzysztofMadel/Wicherek/blob/main/12_11.png)

> 12-11. Proporcje wieloczynnościowego modelu zdalnie kierowanego:
> a — widok z boku, b — widok z góry.

![](https://github.com/KrzysztofMadel/Wicherek/blob/main/12_12.png)

> 12-12. Profile dla modeli zdalnie kierowanych.

![](https://github.com/KrzysztofMadel/Wicherek/blob/main/12_13.png)

> 12-13. Proporcje modelu dwupłatowego o uniwersalnym zastosowaniu:
> a — widok z boku, b — widok z góry, c — widok z przodu.
 

### Plany konstrukcyjne Wicherka

> [Wicherek 10](https://github.com/KrzysztofMadel/Wicherek/blob/main/wicherek10.png)

> [Wicherek U-25](https://github.com/KrzysztofMadel/Wicherek/blob/main/wicherek25u.png)

> [Wicherek 25P](https://github.com/KrzysztofMadel/Wicherek/blob/main/wicherek25p.png)
